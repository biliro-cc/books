<?xml version='1.0' encoding='utf-8'?>
<!DOCTYPE html PUBLIC '-//W3C//DTD XHTML 1.1//EN' 'http://www.w3.org/TR/xhtml11/DTD/xhtml11.dtd'>
<html xmlns="http://www.w3.org/1999/xhtml" xml:lang="it">
<head>
<meta name="generator" content="HTML Tidy for HTML5 for Linux version 5.6.0"/>
<meta http-equiv="Content-Type" content="application/xhtml+xml; charset=utf-8"/>
<meta http-equiv="Content-Style-Type" content="text/css"/>
<title>The Project Gutenberg eBook of La Divina Commedia di Dante: Inferno, by Dante Alighieri</title>




<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta name="generator" content="Ebookmaker 0.11.30 by Project Gutenberg"/>
</head>
<body class="x-ebookmaker"><div class="chapter" id="pgepubid00008">
<h3><a id="canto04"/> Inferno<br/>
Canto IV</h3>
<p>Ruppemi l’alto sonno ne la testa<br/>
un greve truono, sì ch’io mi riscossi<br/>
come persona ch’è per forza desta;</p>
<p>e l’occhio riposato intorno mossi,<br/>
dritto levato, e fiso riguardai<br/>
per conoscer lo loco dov’ io fossi.</p>
<p>Vero è che ’n su la proda mi trovai<br/>
de la valle d’abisso dolorosa<br/>
che ’ntrono accoglie d’infiniti guai.</p>
<p>Oscura e profonda era e nebulosa<br/>
tanto che, per ficcar lo viso a fondo,<br/>
io non vi discernea alcuna cosa.</p>
<p>«Or discendiam qua giù nel cieco mondo»,<br/>
cominciò il poeta tutto smorto.<br/>
«Io sarò primo, e tu sarai secondo».</p>
<p>E io, che del color mi fui accorto,<br/>
dissi: «Come verrò, se tu paventi<br/>
che suoli al mio dubbiare esser conforto?».</p>
<p>Ed elli a me: «L’angoscia de le genti<br/>
che son qua giù, nel viso mi dipigne<br/>
quella pietà che tu per tema senti.</p>
<p>Andiam, ché la via lunga ne sospigne».<br/>
Così si mise e così mi fé intrare<br/>
nel primo cerchio che l’abisso cigne.</p>
<p>Quivi, secondo che per ascoltare,<br/>
non avea pianto mai che di sospiri<br/>
che l’aura etterna facevan tremare;</p>
<p>ciò avvenia di duol sanza martìri,<br/>
ch’avean le turbe, ch’eran molte e grandi,<br/>
d’infanti e di femmine e di viri.</p>
<p>Lo buon maestro a me: «Tu non dimandi<br/>
che spiriti son questi che tu vedi?<br/>
Or vo’ che sappi, innanzi che più andi,</p>
<p>ch’ei non peccaro; e s’elli hanno mercedi,<br/>
non basta, perché non ebber battesmo,<br/>
ch’è porta de la fede che tu credi;</p>
<p>e s’e’ furon dinanzi al cristianesmo,<br/>
non adorar debitamente a Dio:<br/>
e di questi cotai son io medesmo.</p>
<p>Per tai difetti, non per altro rio,<br/>
semo perduti, e sol di tanto offesi<br/>
che sanza speme vivemo in disio».</p>
<p>Gran duol mi prese al cor quando lo ’ntesi,<br/>
però che gente di molto valore<br/>
conobbi che ’n quel limbo eran sospesi.</p>
<p>«Dimmi, maestro mio, dimmi, segnore»,<br/>
comincia’ io per voler esser certo<br/>
di quella fede che vince ogne errore:</p>
<p>«uscicci mai alcuno, o per suo merto<br/>
o per altrui, che poi fosse beato?».<br/>
E quei che ’ntese il mio parlar coverto,</p>
<p>rispuose: «Io era nuovo in questo stato,<br/>
quando ci vidi venire un possente,<br/>
con segno di vittoria coronato.</p>
<p>Trasseci l’ombra del primo parente,<br/>
d’Abèl suo figlio e quella di Noè,<br/>
di Moïsè legista e ubidente;</p>
<p>Abraàm patrïarca e Davìd re,<br/>
Israèl con lo padre e co’ suoi nati<br/>
e con Rachele, per cui tanto fé,</p>
<p>e altri molti, e feceli beati.<br/>
E vo’ che sappi che, dinanzi ad essi,<br/>
spiriti umani non eran salvati».</p>
<p>Non lasciavam l’andar perch’ ei dicessi,<br/>
ma passavam la selva tuttavia,<br/>
la selva, dico, di spiriti spessi.</p>
<p>Non era lunga ancor la nostra via<br/>
di qua dal sonno, quand’ io vidi un foco<br/>
ch’emisperio di tenebre vincia.</p>
<p>Di lungi n’eravamo ancora un poco,<br/>
ma non sì ch’io non discernessi in parte<br/>
ch’orrevol gente possedea quel loco.</p>
<p>«O tu ch’onori scïenzïa e arte,<br/>
questi chi son c’hanno cotanta onranza,<br/>
che dal modo de li altri li diparte?».</p>
<p>E quelli a me: «L’onrata nominanza<br/>
che di lor suona sù ne la tua vita,<br/>
grazïa acquista in ciel che sì li avanza».</p>
<p>Intanto voce fu per me udita:<br/>
«Onorate l’altissimo poeta;<br/>
l’ombra sua torna, ch’era dipartita».</p>
<p>Poi che la voce fu restata e queta,<br/>
vidi quattro grand’ ombre a noi venire:<br/>
sembianz’ avevan né trista né lieta.</p>
<p>Lo buon maestro cominciò a dire:<br/>
«Mira colui con quella spada in mano,<br/>
che vien dinanzi ai tre sì come sire:</p>
<p>quelli è Omero poeta sovrano;<br/>
l’altro è Orazio satiro che vene;<br/>
Ovidio è ’l terzo, e l’ultimo Lucano.</p>
<p>Però che ciascun meco si convene<br/>
nel nome che sonò la voce sola,<br/>
fannomi onore, e di ciò fanno bene».</p>
<p>Così vid’ i’ adunar la bella scola<br/>
di quel segnor de l’altissimo canto<br/>
che sovra li altri com’ aquila vola.</p>
<p>Da ch’ebber ragionato insieme alquanto,<br/>
volsersi a me con salutevol cenno,<br/>
e ’l mio maestro sorrise di tanto;</p>
<p>e più d’onore ancora assai mi fenno,<br/>
ch’e’ sì mi fecer de la loro schiera,<br/>
sì ch’io fui sesto tra cotanto senno.</p>
<p>Così andammo infino a la lumera,<br/>
parlando cose che ’l tacere è bello,<br/>
sì com’ era ’l parlar colà dov’ era.</p>
<p>Venimmo al piè d’un nobile castello,<br/>
sette volte cerchiato d’alte mura,<br/>
difeso intorno d’un bel fiumicello.</p>
<p>Questo passammo come terra dura;<br/>
per sette porte intrai con questi savi:<br/>
giugnemmo in prato di fresca verdura.</p>
<p>Genti v’eran con occhi tardi e gravi,<br/>
di grande autorità ne’ lor sembianti:<br/>
parlavan rado, con voci soavi.</p>
<p>Traemmoci così da l’un de’ canti,<br/>
in loco aperto, luminoso e alto,<br/>
sì che veder si potien tutti quanti.</p>
<p>Colà diritto, sovra ’l verde smalto,<br/>
mi fuor mostrati li spiriti magni,<br/>
che del vedere in me stesso m’essalto.</p>
<p>I’ vidi Eletra con molti compagni,<br/>
tra ’ quai conobbi Ettòr ed Enea,<br/>
Cesare armato con li occhi grifagni.</p>
<p>Vidi Cammilla e la Pantasilea;<br/>
da l’altra parte vidi ’l re Latino<br/>
che con Lavina sua figlia sedea.</p>
<p>Vidi quel Bruto che cacciò Tarquino,<br/>
Lucrezia, Iulia, Marzïa e Corniglia;<br/>
e solo, in parte, vidi ’l Saladino.</p>
<p>Poi ch’innalzai un poco più le ciglia,<br/>
vidi ’l maestro di color che sanno<br/>
seder tra filosofica famiglia.</p>
<p>Tutti lo miran, tutti onor li fanno:<br/>
quivi vid’ ïo Socrate e Platone,<br/>
che ’nnanzi a li altri più presso li stanno;</p>
<p>Democrito che ’l mondo a caso pone,<br/>
Dïogenès, Anassagora e Tale,<br/>
Empedoclès, Eraclito e Zenone;</p>
<p>e vidi il buono accoglitor del quale,<br/>
Dïascoride dico; e vidi Orfeo,<br/>
Tulïo e Lino e Seneca morale;</p>
<p>Euclide geomètra e Tolomeo,<br/>
Ipocràte, Avicenna e Galïeno,<br/>
Averoìs, che ’l gran comento feo.</p>
<p>Io non posso ritrar di tutti a pieno,<br/>
però che sì mi caccia il lungo tema,<br/>
che molte volte al fatto il dir vien meno.</p>
<p>La sesta compagnia in due si scema:<br/>
per altra via mi mena il savio duca,<br/>
fuor de la queta, ne l’aura che trema.</p>
<p>E vegno in parte ove non è che luca.</p>
</div>
</body></html>
