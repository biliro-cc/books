<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="it">
<head>
<meta name="generator" content="HTML Tidy for HTML5 for Linux version 5.6.0"/>

<meta http-equiv="Content-Style-Type" content="text/css"/>
<title>The Project Gutenberg eBook of La Divina Commedia di Dante: Inferno, by Dante Alighieri</title>




<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta name="generator" content="Ebookmaker 0.11.30 by Project Gutenberg"/>
</head>
<body class="x-ebookmaker"><div class="chapter" id="pgepubid00038">
<h3><a id="canto34"></a> Inferno<br/>
Canto XXXIV</h3>
<p>«Vexilla regis prodeunt inferni<br/>
verso di noi; però dinanzi mira»,<br/>
disse ’l maestro mio, «se tu ’l discerni».</p>
<p>Come quando una grossa nebbia spira,<br/>
o quando l’emisperio nostro annotta,<br/>
par di lungi un molin che ’l vento gira,</p>
<p>veder mi parve un tal dificio allotta;<br/>
poi per lo vento mi ristrinsi retro<br/>
al duca mio, ché non lì era altra grotta.</p>
<p>Già era, e con paura il metto in metro,<br/>
là dove l’ombre tutte eran coperte,<br/>
e trasparien come festuca in vetro.</p>
<p>Altre sono a giacere; altre stanno erte,<br/>
quella col capo e quella con le piante;<br/>
altra, com’ arco, il volto a’ piè rinverte.</p>
<p>Quando noi fummo fatti tanto avante,<br/>
ch’al mio maestro piacque di mostrarmi<br/>
la creatura ch’ebbe il bel sembiante,</p>
<p>d’innanzi mi si tolse e fé restarmi,<br/>
«Ecco Dite», dicendo, «ed ecco il loco<br/>
ove convien che di fortezza t’armi».</p>
<p>Com’ io divenni allor gelato e fioco,<br/>
nol dimandar, lettor, ch’i’ non lo scrivo,<br/>
però ch’ogne parlar sarebbe poco.</p>
<p>Io non mori’ e non rimasi vivo;<br/>
pensa oggimai per te, s’hai fior d’ingegno,<br/>
qual io divenni, d’uno e d’altro privo.</p>
<p>Lo ’mperador del doloroso regno<br/>
da mezzo ’l petto uscia fuor de la ghiaccia;<br/>
e più con un gigante io mi convegno,</p>
<p>che i giganti non fan con le sue braccia:<br/>
vedi oggimai quant’ esser dee quel tutto<br/>
ch’a così fatta parte si confaccia.</p>
<p>S’el fu sì bel com’ elli è ora brutto,<br/>
e contra ’l suo fattore alzò le ciglia,<br/>
ben dee da lui procedere ogne lutto.</p>
<p>Oh quanto parve a me gran maraviglia<br/>
quand’ io vidi tre facce a la sua testa!<br/>
L’una dinanzi, e quella era vermiglia;</p>
<p>l’altr’ eran due, che s’aggiugnieno a questa<br/>
sovresso ’l mezzo di ciascuna spalla,<br/>
e sé giugnieno al loco de la cresta:</p>
<p>e la destra parea tra bianca e gialla;<br/>
la sinistra a vedere era tal, quali<br/>
vegnon di là onde ’l Nilo s’avvalla.</p>
<p>Sotto ciascuna uscivan due grand’ ali,<br/>
quanto si convenia a tanto uccello:<br/>
vele di mar non vid’ io mai cotali.</p>
<p>Non avean penne, ma di vispistrello<br/>
era lor modo; e quelle svolazzava,<br/>
sì che tre venti si movean da ello:</p>
<p>quindi Cocito tutto s’aggelava.<br/>
Con sei occhi piangëa, e per tre menti<br/>
gocciava ’l pianto e sanguinosa bava.</p>
<p>Da ogne bocca dirompea co’ denti<br/>
un peccatore, a guisa di maciulla,<br/>
sì che tre ne facea così dolenti.</p>
<p>A quel dinanzi il mordere era nulla<br/>
verso ’l graffiar, che talvolta la schiena<br/>
rimanea de la pelle tutta brulla.</p>
<p>«Quell’ anima là sù c’ha maggior pena»,<br/>
disse ’l maestro, «è Giuda Scarïotto,<br/>
che ’l capo ha dentro e fuor le gambe mena.</p>
<p>De li altri due c’hanno il capo di sotto,<br/>
quel che pende dal nero ceffo è Bruto:<br/>
vedi come si storce, e non fa motto!;</p>
<p>e l’altro è Cassio, che par sì membruto.<br/>
Ma la notte risurge, e oramai<br/>
è da partir, ché tutto avem veduto».</p>
<p>Com’ a lui piacque, il collo li avvinghiai;<br/>
ed el prese di tempo e loco poste,<br/>
e quando l’ali fuoro aperte assai,</p>
<p>appigliò sé a le vellute coste;<br/>
di vello in vello giù discese poscia<br/>
tra ’l folto pelo e le gelate croste.</p>
<p>Quando noi fummo là dove la coscia<br/>
si volge, a punto in sul grosso de l’anche,<br/>
lo duca, con fatica e con angoscia,</p>
<p>volse la testa ov’ elli avea le zanche,<br/>
e aggrappossi al pel com’ om che sale,<br/>
sì che ’n inferno i’ credea tornar anche.</p>
<p>«Attienti ben, ché per cotali scale»,<br/>
disse ’l maestro, ansando com’ uom lasso,<br/>
«conviensi dipartir da tanto male».</p>
<p>Poi uscì fuor per lo fóro d’un sasso<br/>
e puose me in su l’orlo a sedere;<br/>
appresso porse a me l’accorto passo.</p>
<p>Io levai li occhi e credetti vedere<br/>
Lucifero com’ io l’avea lasciato,<br/>
e vidili le gambe in sù tenere;</p>
<p>e s’io divenni allora travagliato,<br/>
la gente grossa il pensi, che non vede<br/>
qual è quel punto ch’io avea passato.</p>
<p>«Lèvati sù», disse ’l maestro, «in piede:<br/>
la via è lunga e ’l cammino è malvagio,<br/>
e già il sole a mezza terza riede».</p>
<p>Non era camminata di palagio<br/>
là ’v’ eravam, ma natural burella<br/>
ch’avea mal suolo e di lume disagio.</p>
<p>«Prima ch’io de l’abisso mi divella,<br/>
maestro mio», diss’ io quando fui dritto,<br/>
«a trarmi d’erro un poco mi favella:</p>
<p>ov’ è la ghiaccia? e questi com’ è fitto<br/>
sì sottosopra? e come, in sì poc’ ora,<br/>
da sera a mane ha fatto il sol tragitto?».</p>
<p>Ed elli a me: «Tu imagini ancora<br/>
d’esser di là dal centro, ov’ io mi presi<br/>
al pel del vermo reo che ’l mondo fóra.</p>
<p>Di là fosti cotanto quant’ io scesi;<br/>
quand’ io mi volsi, tu passasti ’l punto<br/>
al qual si traggon d’ogne parte i pesi.</p>
<p>E se’ or sotto l’emisperio giunto<br/>
ch’è contraposto a quel che la gran secca<br/>
coverchia, e sotto ’l cui colmo consunto</p>
<p>fu l’uom che nacque e visse sanza pecca;<br/>
tu haï i piedi in su picciola spera<br/>
che l’altra faccia fa de la Giudecca.</p>
<p>Qui è da man, quando di là è sera;<br/>
e questi, che ne fé scala col pelo,<br/>
fitto è ancora sì come prim’ era.</p>
<p>Da questa parte cadde giù dal cielo;<br/>
e la terra, che pria di qua si sporse,<br/>
per paura di lui fé del mar velo,</p>
<p>e venne a l’emisperio nostro; e forse<br/>
per fuggir lui lasciò qui loco vòto<br/>
quella ch’appar di qua, e sù ricorse».</p>
<p>Luogo è là giù da Belzebù remoto<br/>
tanto quanto la tomba si distende,<br/>
che non per vista, ma per suono è noto</p>
<p>d’un ruscelletto che quivi discende<br/>
per la buca d’un sasso, ch’elli ha roso,<br/>
col corso ch’elli avvolge, e poco pende.</p>
<p>Lo duca e io per quel cammino ascoso<br/>
intrammo a ritornar nel chiaro mondo;<br/>
e sanza cura aver d’alcun riposo,</p>
<p>salimmo sù, el primo e io secondo,<br/>
tanto ch’i’ vidi de le cose belle<br/>
che porta ’l ciel, per un pertugio tondo.</p>
<p>E quindi uscimmo a riveder le stelle.</p>
</div>
</body>
</html>