<?xml version='1.0' encoding='utf-8'?>
<!DOCTYPE html PUBLIC '-//W3C//DTD XHTML 1.1//EN' 'http://www.w3.org/TR/xhtml11/DTD/xhtml11.dtd'>
<html xmlns="http://www.w3.org/1999/xhtml" xml:lang="it">
<head>
<meta name="generator" content="HTML Tidy for HTML5 for Linux version 5.6.0"/>
<meta http-equiv="Content-Type" content="application/xhtml+xml; charset=utf-8"/>
<meta http-equiv="Content-Style-Type" content="text/css"/>
<title>The Project Gutenberg eBook of La Divina Commedia di Dante: Paradiso, by Dante Alighieri</title>




<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta name="generator" content="Ebookmaker 0.11.30 by Project Gutenberg"/>
</head>
<body class="x-ebookmaker"><div class="chapter" id="pgepubid00022">
<h2><a id="canto85"/> Paradiso<br/>
Canto XVIII</h2>
<p>Già si godeva solo del suo verbo<br/>
quello specchio beato, e io gustava<br/>
lo mio, temprando col dolce l’acerbo;</p>
<p>e quella donna ch’a Dio mi menava<br/>
disse: «Muta pensier; pensa ch’i’ sono<br/>
presso a colui ch’ogne torto disgrava».</p>
<p>Io mi rivolsi a l’amoroso suono<br/>
del mio conforto; e qual io allor vidi<br/>
ne li occhi santi amor, qui l’abbandono:</p>
<p>non perch’ io pur del mio parlar diffidi,<br/>
ma per la mente che non può redire<br/>
sovra sé tanto, s’altri non la guidi.</p>
<p>Tanto poss’ io di quel punto ridire,<br/>
che, rimirando lei, lo mio affetto<br/>
libero fu da ogne altro disire,</p>
<p>fin che ’l piacere etterno, che diretto<br/>
raggiava in Bëatrice, dal bel viso<br/>
mi contentava col secondo aspetto.</p>
<p>Vincendo me col lume d’un sorriso,<br/>
ella mi disse: «Volgiti e ascolta;<br/>
ché non pur ne’ miei occhi è paradiso».</p>
<p>Come si vede qui alcuna volta<br/>
l’affetto ne la vista, s’elli è tanto,<br/>
che da lui sia tutta l’anima tolta,</p>
<p>così nel fiammeggiar del folgór santo,<br/>
a ch’io mi volsi, conobbi la voglia<br/>
in lui di ragionarmi ancora alquanto.</p>
<p>El cominciò: «In questa quinta soglia<br/>
de l’albero che vive de la cima<br/>
e frutta sempre e mai non perde foglia,</p>
<p>spiriti son beati, che giù, prima<br/>
che venissero al ciel, fuor di gran voce,<br/>
sì ch’ogne musa ne sarebbe opima.</p>
<p>Però mira ne’ corni de la croce:<br/>
quello ch’io nomerò, lì farà l’atto<br/>
che fa in nube il suo foco veloce».</p>
<p>Io vidi per la croce un lume tratto<br/>
dal nomar Iosuè, com’ el si feo;<br/>
né mi fu noto il dir prima che ’l fatto.</p>
<p>E al nome de l’alto Macabeo<br/>
vidi moversi un altro roteando,<br/>
e letizia era ferza del paleo.</p>
<p>Così per Carlo Magno e per Orlando<br/>
due ne seguì lo mio attento sguardo,<br/>
com’ occhio segue suo falcon volando.</p>
<p>Poscia trasse Guiglielmo e Rinoardo<br/>
e ’l duca Gottifredi la mia vista<br/>
per quella croce, e Ruberto Guiscardo.</p>
<p>Indi, tra l’altre luci mota e mista,<br/>
mostrommi l’alma che m’avea parlato<br/>
qual era tra i cantor del cielo artista.</p>
<p>Io mi rivolsi dal mio destro lato<br/>
per vedere in Beatrice il mio dovere,<br/>
o per parlare o per atto, segnato;</p>
<p>e vidi le sue luci tanto mere,<br/>
tanto gioconde, che la sua sembianza<br/>
vinceva li altri e l’ultimo solere.</p>
<p>E come, per sentir più dilettanza<br/>
bene operando, l’uom di giorno in giorno<br/>
s’accorge che la sua virtute avanza,</p>
<p>sì m’accors’ io che ’l mio girare intorno<br/>
col cielo insieme avea cresciuto l’arco,<br/>
veggendo quel miracol più addorno.</p>
<p>E qual è ’l trasmutare in picciol varco<br/>
di tempo in bianca donna, quando ’l volto<br/>
suo si discarchi di vergogna il carco,</p>
<p>tal fu ne li occhi miei, quando fui vòlto,<br/>
per lo candor de la temprata stella<br/>
sesta, che dentro a sé m’avea ricolto.</p>
<p>Io vidi in quella giovïal facella<br/>
lo sfavillar de l’amor che lì era<br/>
segnare a li occhi miei nostra favella.</p>
<p>E come augelli surti di rivera,<br/>
quasi congratulando a lor pasture,<br/>
fanno di sé or tonda or altra schiera,</p>
<p>sì dentro ai lumi sante creature<br/>
volitando cantavano, e faciensi<br/>
or D, or I, or L in sue figure.</p>
<p>Prima, cantando, a sua nota moviensi;<br/>
poi, diventando l’un di questi segni,<br/>
un poco s’arrestavano e taciensi.</p>
<p>O diva Pegasëa che li ’ngegni<br/>
fai glorïosi e rendili longevi,<br/>
ed essi teco le cittadi e ’ regni,</p>
<p>illustrami di te, sì ch’io rilevi<br/>
le lor figure com’ io l’ho concette:<br/>
paia tua possa in questi versi brevi!</p>
<p>Mostrarsi dunque in cinque volte sette<br/>
vocali e consonanti; e io notai<br/>
le parti sì, come mi parver dette.</p>
<p>‘DILIGITE IUSTITIAM’, primai<br/>
fur verbo e nome di tutto ’l dipinto;<br/>
‘QUI IUDICATIS TERRAM’, fur sezzai.</p>
<p>Poscia ne l’emme del vocabol quinto<br/>
rimasero ordinate; sì che Giove<br/>
pareva argento lì d’oro distinto.</p>
<p>E vidi scendere altre luci dove<br/>
era il colmo de l’emme, e lì quetarsi<br/>
cantando, credo, il ben ch’a sé le move.</p>
<p>Poi, come nel percuoter d’i ciocchi arsi<br/>
surgono innumerabili faville,<br/>
onde li stolti sogliono agurarsi,</p>
<p>resurger parver quindi più di mille<br/>
luci e salir, qual assai e qual poco,<br/>
sì come ’l sol che l’accende sortille;</p>
<p>e quïetata ciascuna in suo loco,<br/>
la testa e ’l collo d’un’aguglia vidi<br/>
rappresentare a quel distinto foco.</p>
<p>Quei che dipinge lì, non ha chi ’l guidi;<br/>
ma esso guida, e da lui si rammenta<br/>
quella virtù ch’è forma per li nidi.</p>
<p>L’altra bëatitudo, che contenta<br/>
pareva prima d’ingigliarsi a l’emme,<br/>
con poco moto seguitò la ’mprenta.</p>
<p>O dolce stella, quali e quante gemme<br/>
mi dimostraro che nostra giustizia<br/>
effetto sia del ciel che tu ingemme!</p>
<p>Per ch’io prego la mente in che s’inizia<br/>
tuo moto e tua virtute, che rimiri<br/>
ond’ esce il fummo che ’l tuo raggio vizia;</p>
<p>sì ch’un’altra fïata omai s’adiri<br/>
del comperare e vender dentro al templo<br/>
che si murò di segni e di martìri.</p>
<p>O milizia del ciel cu’ io contemplo,<br/>
adora per color che sono in terra<br/>
tutti svïati dietro al malo essemplo!</p>
<p>Già si solea con le spade far guerra;<br/>
ma or si fa togliendo or qui or quivi<br/>
lo pan che ’l pïo Padre a nessun serra.</p>
<p>Ma tu che sol per cancellare scrivi,<br/>
pensa che Pietro e Paulo, che moriro<br/>
per la vigna che guasti, ancor son vivi.</p>
<p>Ben puoi tu dire: «I’ ho fermo ’l disiro<br/>
sì a colui che volle viver solo<br/>
e che per salti fu tratto al martiro,</p>
<p>ch’io non conosco il pescator né Polo».</p>
</div>
</body></html>
