<?xml version='1.0' encoding='utf-8'?>
<!DOCTYPE html PUBLIC '-//W3C//DTD XHTML 1.1//EN' 'http://www.w3.org/TR/xhtml11/DTD/xhtml11.dtd'>
<html xmlns="http://www.w3.org/1999/xhtml" xml:lang="it">
<head>
<meta name="generator" content="HTML Tidy for HTML5 for Linux version 5.6.0"/>
<meta http-equiv="Content-Type" content="application/xhtml+xml; charset=utf-8"/>
<meta http-equiv="Content-Style-Type" content="text/css"/>
<title>The Project Gutenberg eBook of La Divina Commedia di Dante: Paradiso, by Dante Alighieri</title>




<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta name="generator" content="Ebookmaker 0.11.30 by Project Gutenberg"/>
</head>
<body class="x-ebookmaker"><div class="chapter" id="pgepubid00009">
<h2><a id="canto72"/> Paradiso<br/>
Canto V</h2>
<p>«S’io ti fiammeggio nel caldo d’amore<br/>
di là dal modo che ’n terra si vede,<br/>
sì che del viso tuo vinco il valore,</p>
<p>non ti maravigliar, ché ciò procede<br/>
da perfetto veder, che, come apprende,<br/>
così nel bene appreso move il piede.</p>
<p>Io veggio ben sì come già resplende<br/>
ne l’intelletto tuo l’etterna luce,<br/>
che, vista, sola e sempre amore accende;</p>
<p>e s’altra cosa vostro amor seduce,<br/>
non è se non di quella alcun vestigio,<br/>
mal conosciuto, che quivi traluce.</p>
<p>Tu vuo’ saper se con altro servigio,<br/>
per manco voto, si può render tanto<br/>
che l’anima sicuri di letigio».</p>
<p>Sì cominciò Beatrice questo canto;<br/>
e sì com’ uom che suo parlar non spezza,<br/>
continüò così ’l processo santo:</p>
<p>«Lo maggior don che Dio per sua larghezza<br/>
fesse creando, e a la sua bontate<br/>
più conformato, e quel ch’e’ più apprezza,</p>
<p>fu de la volontà la libertate;<br/>
di che le creature intelligenti,<br/>
e tutte e sole, fuoro e son dotate.</p>
<p>Or ti parrà, se tu quinci argomenti,<br/>
l’alto valor del voto, s’è sì fatto<br/>
che Dio consenta quando tu consenti;</p>
<p>ché, nel fermar tra Dio e l’omo il patto,<br/>
vittima fassi di questo tesoro,<br/>
tal quale io dico; e fassi col suo atto.</p>
<p>Dunque che render puossi per ristoro?<br/>
Se credi bene usar quel c’hai offerto,<br/>
di maltolletto vuo’ far buon lavoro.</p>
<p>Tu se’ omai del maggior punto certo;<br/>
ma perché Santa Chiesa in ciò dispensa,<br/>
che par contra lo ver ch’i’ t’ho scoverto,</p>
<p>convienti ancor sedere un poco a mensa,<br/>
però che ’l cibo rigido c’hai preso,<br/>
richiede ancora aiuto a tua dispensa.</p>
<p>Apri la mente a quel ch’io ti paleso<br/>
e fermalvi entro; ché non fa scïenza,<br/>
sanza lo ritenere, avere inteso.</p>
<p>Due cose si convegnono a l’essenza<br/>
di questo sacrificio: l’una è quella<br/>
di che si fa; l’altr’ è la convenenza.</p>
<p>Quest’ ultima già mai non si cancella<br/>
se non servata; e intorno di lei<br/>
sì preciso di sopra si favella:</p>
<p>però necessitato fu a li Ebrei<br/>
pur l’offerere, ancor ch’alcuna offerta<br/>
sì permutasse, come saver dei.</p>
<p>L’altra, che per materia t’è aperta,<br/>
puote ben esser tal, che non si falla<br/>
se con altra materia si converta.</p>
<p>Ma non trasmuti carco a la sua spalla<br/>
per suo arbitrio alcun, sanza la volta<br/>
e de la chiave bianca e de la gialla;</p>
<p>e ogne permutanza credi stolta,<br/>
se la cosa dimessa in la sorpresa<br/>
come ’l quattro nel sei non è raccolta.</p>
<p>Però qualunque cosa tanto pesa<br/>
per suo valor che tragga ogne bilancia,<br/>
sodisfar non si può con altra spesa.</p>
<p>Non prendan li mortali il voto a ciancia;<br/>
siate fedeli, e a ciò far non bieci,<br/>
come Ieptè a la sua prima mancia;</p>
<p>cui più si convenia dicer ‘Mal feci’,<br/>
che, servando, far peggio; e così stolto<br/>
ritrovar puoi il gran duca de’ Greci,</p>
<p>onde pianse Efigènia il suo bel volto,<br/>
e fé pianger di sé i folli e i savi<br/>
ch’udir parlar di così fatto cólto.</p>
<p>Siate, Cristiani, a muovervi più gravi:<br/>
non siate come penna ad ogne vento,<br/>
e non crediate ch’ogne acqua vi lavi.</p>
<p>Avete il novo e ’l vecchio Testamento,<br/>
e ’l pastor de la Chiesa che vi guida;<br/>
questo vi basti a vostro salvamento.</p>
<p>Se mala cupidigia altro vi grida,<br/>
uomini siate, e non pecore matte,<br/>
sì che ’l Giudeo di voi tra voi non rida!</p>
<p>Non fate com’ agnel che lascia il latte<br/>
de la sua madre, e semplice e lascivo<br/>
seco medesmo a suo piacer combatte!».</p>
<p>Così Beatrice a me com’ ïo scrivo;<br/>
poi si rivolse tutta disïante<br/>
a quella parte ove ’l mondo è più vivo.</p>
<p>Lo suo tacere e ’l trasmutar sembiante<br/>
puoser silenzio al mio cupido ingegno,<br/>
che già nuove questioni avea davante;</p>
<p>e sì come saetta che nel segno<br/>
percuote pria che sia la corda queta,<br/>
così corremmo nel secondo regno.</p>
<p>Quivi la donna mia vid’ io sì lieta,<br/>
come nel lume di quel ciel si mise,<br/>
che più lucente se ne fé ’l pianeta.</p>
<p>E se la stella si cambiò e rise,<br/>
qual mi fec’ io che pur da mia natura<br/>
trasmutabile son per tutte guise!</p>
<p>Come ’n peschiera ch’è tranquilla e pura<br/>
traggonsi i pesci a ciò che vien di fori<br/>
per modo che lo stimin lor pastura,</p>
<p>sì vid’ io ben più di mille splendori<br/>
trarsi ver’ noi, e in ciascun s’udia:<br/>
«Ecco chi crescerà li nostri amori».</p>
<p>E sì come ciascuno a noi venìa,<br/>
vedeasi l’ombra piena di letizia<br/>
nel folgór chiaro che di lei uscia.</p>
<p>Pensa, lettor, se quel che qui s’inizia<br/>
non procedesse, come tu avresti<br/>
di più savere angosciosa carizia;</p>
<p>e per te vederai come da questi<br/>
m’era in disio d’udir lor condizioni,<br/>
sì come a li occhi mi fur manifesti.</p>
<p>«O bene nato a cui veder li troni<br/>
del trïunfo etternal concede grazia<br/>
prima che la milizia s’abbandoni,</p>
<p>del lume che per tutto il ciel si spazia<br/>
noi semo accesi; e però, se disii<br/>
di noi chiarirti, a tuo piacer ti sazia».</p>
<p>Così da un di quelli spirti pii<br/>
detto mi fu; e da Beatrice: «Dì, dì<br/>
sicuramente, e credi come a dii».</p>
<p>«Io veggio ben sì come tu t’annidi<br/>
nel proprio lume, e che de li occhi il traggi,<br/>
perch’ e’ corusca sì come tu ridi;</p>
<p>ma non so chi tu se’, né perché aggi,<br/>
anima degna, il grado de la spera<br/>
che si vela a’ mortai con altrui raggi».</p>
<p>Questo diss’ io diritto a la lumera<br/>
che pria m’avea parlato; ond’ ella fessi<br/>
lucente più assai di quel ch’ell’ era.</p>
<p>Sì come il sol che si cela elli stessi<br/>
per troppa luce, come ’l caldo ha róse<br/>
le temperanze d’i vapori spessi,</p>
<p>per più letizia sì mi si nascose<br/>
dentro al suo raggio la figura santa;<br/>
e così chiusa chiusa mi rispuose</p>
<p>nel modo che ’l seguente canto canta.</p>
</div>
</body></html>
