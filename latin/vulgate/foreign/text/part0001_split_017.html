<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c17" id="c17"><span class="chapter-num">17</span></a> <span id="x17_1" class="vn">1</span> Postquam vero nonaginta et novem annorum esse cœperat, apparuit ei Dominus, dixitque ad eum : Ego Deus omnipotens : ambula coram me, et esto perfectus.
<span id="x17_2" class="vn">2</span> Ponamque fœdus meum inter me et te, et multiplicabo te vehementer nimis.
<span id="x17_3" class="vn">3</span> Cecidit Abram pronus in faciem.
<span id="x17_4" class="vn">4</span> Dixitque ei Deus : Ego sum, et pactum meum tecum, erisque pater multarum gentium.
<span id="x17_5" class="vn">5</span> Nec ultra vocabitur nomen tuum Abram, sed appellaberis Abraham : quia patrem multarum gentium constitui te.
<span id="x17_6" class="vn">6</span> Faciamque te crescere vehementissime, et ponam te in gentibus, regesque ex te egredientur.
<span id="x17_7" class="vn">7</span> Et statuam pactum meum inter me et te, et inter semen tuum post te in generationibus suis, fœdere sempiterno : ut sim Deus tuus, et seminis tui post te.
<span id="x17_8" class="vn">8</span> Daboque tibi et semini tuo terram peregrinationis tuæ, omnem terram Chanaan in possessionem æternam, eroque Deus eorum.<br class="calibre6"/><br class="calibre6"/>
<span id="x17_9" class="vn">9</span> Dixit iterum Deus ad Abraham : Et tu ergo custodies pactum meum, et semen tuum post te in generationibus suis.
<span id="x17_10" class="vn">10</span> Hoc est pactum meum quod observabitis inter me et vos, et semen tuum post te : circumcidetur ex vobis omne masculinum :
<span id="x17_11" class="vn">11</span> et circumcidetis carnem præputii vestri, ut sit in signum fœderis inter me et vos.
<span id="x17_12" class="vn">12</span> Infans octo dierum circumcidetur in vobis, omne masculinum in generationibus vestris : tam vernaculus, quam emptitius circumcidetur, et quicumque non fuerit de stirpe vestra :
<span id="x17_13" class="vn">13</span> eritque pactum meum in carne vestra in fœdus æternum.
<span id="x17_14" class="vn">14</span> Masculus, cujus præputii caro circumcisa non fuerit, delebitur anima illa de populo suo : quia pactum meum irritum fecit.<br class="calibre6"/><br class="calibre6"/>
<span id="x17_15" class="vn">15</span> Dixit quoque Deus ad Abraham : Sarai uxorem tuam non vocabis Sarai, sed Saram.
<span id="x17_16" class="vn">16</span> Et benedicam ei, et ex illa dabo tibi filium cui benedicturus sum : eritque in nationes, et reges populorum orientur ex eo.
<span id="x17_17" class="vn">17</span> Cecidit Abraham in faciem suam, et risit, dicens in corde suo : Putasne centenario nascetur filius ? et Sara nonagenaria pariet ?
<span id="x17_18" class="vn">18</span> Dixitque ad Deum : Utinam Ismaël vivat coram te.
<span id="x17_19" class="vn">19</span> Et ait Deus ad Abraham : Sara uxor tua pariet tibi filium, vocabisque nomen ejus Isaac, et constituam pactum meum illi in fœdus sempiternum, et semini ejus post eum.
<span id="x17_20" class="vn">20</span> Super Ismaël quoque exaudivi te : ecce, benedicam ei, et augebo, et multiplicabo eum valde : duodecim duces generabit, et faciam illum in gentem magnam.
<span id="x17_21" class="vn">21</span> Pactum vero meum statuam ad Isaac, quem pariet tibi Sara tempore isto in anno altero.
<span id="x17_22" class="vn">22</span> Cumque finitus esset sermo loquentis cum eo, ascendit Deus ab Abraham.<br class="calibre6"/><br class="calibre6"/>
<span id="x17_23" class="vn">23</span> Tulit autem Abraham Ismaël filium suum, et omnes vernaculos domus suæ, universosque quos emerat, cunctos mares ex omnibus viris domus suæ : et circumcidit carnem præputii eorum statim in ipsa die, sicut præceperat ei Deus.
<span id="x17_24" class="vn">24</span> Abraham nonaginta et novem erat annorum quando circumcidit carnem præputii sui.
<span id="x17_25" class="vn">25</span> Et Ismaël filius tredecim annos impleverat tempore circumcisionis suæ.
<span id="x17_26" class="vn">26</span> Eadem die circumcisus est Abraham et Ismaël filius ejus :
<span id="x17_27" class="vn">27</span> et omnes viri domus illius, tam vernaculi, quam emptitii et alienigenæ pariter circumcisi sunt.
</div><div class="calibre5" id="calibre_pb_17"></div></body></html>
