<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Ut ergo cognovit Jesus quia audierunt pharisæi quod Jesus plures discipulos facit, et baptizat, quam Joannes
<span id="x4_2" class="vn">2</span> (quamquam Jesus non baptizaret, sed discipuli ejus),
<span id="x4_3" class="vn">3</span> reliquit Judæam, et abiit iterum in Galilæam.
<span id="x4_4" class="vn">4</span> Oportebat autem eum transire per Samariam.<br class="calibre6"/><br class="calibre6"/>
<span id="x4_5" class="vn">5</span> Venit ergo in civitatem Samariæ, quæ dicitur Sichar, juxta prædium quod dedit Jacob Joseph filio suo.
<span id="x4_6" class="vn">6</span> Erat autem ibi fons Jacob. Jesus ergo fatigatus ex itinere, sedebat sic supra fontem. Hora erat quasi sexta.
<span id="x4_7" class="vn">7</span> Venit mulier de Samaria haurire aquam. Dicit ei Jesus : Da mihi bibere.
<span id="x4_8" class="vn">8</span> (Discipuli enim ejus abierant in civitatem ut cibos emerent.)
<span id="x4_9" class="vn">9</span> Dicit ergo ei mulier illa Samaritana : Quomodo tu, Judæus cum sis, bibere a me poscis, quæ sum mulier Samaritana ? non enim coutuntur Judæi Samaritanis.
<span id="x4_10" class="vn">10</span> Respondit Jesus, et dixit ei : Si scires donum Dei, et quis est qui dicit tibi : Da mihi bibere, tu forsitan petisses ab eo, et dedisset tibi aquam vivam.
<span id="x4_11" class="vn">11</span> Dicit ei mulier : Domine, neque in quo haurias habes, et puteus altus est : unde ergo habes aquam vivam ?
<span id="x4_12" class="vn">12</span> Numquid tu major es patre nostro Jacob, qui dedit nobis puteum, et ipse ex eo bibit, et filii ejus, et pecora ejus ?
<span id="x4_13" class="vn">13</span> Respondit Jesus, et dixit ei : Omnis qui bibit ex aqua hac, sitiet iterum ; qui autem biberit ex aqua quam ego dabo ei, non sitiet in æternum :
<span id="x4_14" class="vn">14</span> sed aqua quam ego dabo ei, fiet in eo fons aquæ salientis in vitam æternam.
<span id="x4_15" class="vn">15</span> Dicit ad eum mulier : Domine, da mihi hanc aquam, ut non sitiam, neque veniam huc haurire.
<span id="x4_16" class="vn">16</span> Dicit ei Jesus : Vade, voca virum tuum, et veni huc.
<span id="x4_17" class="vn">17</span> Respondit mulier, et dixit : Non habeo virum. Dicit ei Jesus : Bene dixisti, quia non habeo virum ;
<span id="x4_18" class="vn">18</span> quinque enim viros habuisti, et nunc, quem habes, non est tuus vir : hoc vere dixisti.
<span id="x4_19" class="vn">19</span> Dicit ei mulier : Domine, video quia propheta es tu.
<span id="x4_20" class="vn">20</span> Patres nostri in monte hoc adoraverunt, et vos dicitis, quia Jerosolymis est locus ubi adorare oportet.
<span id="x4_21" class="vn">21</span> Dicit ei Jesus : Mulier, crede mihi, quia venit hora, quando neque in monte hoc, neque in Jerosolymis adorabitis Patrem.
<span id="x4_22" class="vn">22</span> Vos adoratis quod nescitis : nos adoramus quod scimus, quia salus ex Judæis est.
<span id="x4_23" class="vn">23</span> Sed venit hora, et nunc est, quando veri adoratores adorabunt Patrem in spiritu et veritate. Nam et Pater tales quærit, qui adorent eum.
<span id="x4_24" class="vn">24</span> Spiritus est Deus : et eos qui adorant eum, in spiritu et veritate oportet adorare.
<span id="x4_25" class="vn">25</span> Dicit ei mulier : Scio quia Messias venit (qui dicitur Christus) : cum ergo venerit ille, nobis annuntiabit omnia.
<span id="x4_26" class="vn">26</span> Dicit ei Jesus : Ego sum, qui loquor tecum.
<span id="x4_27" class="vn">27</span> Et continuo venerunt discipuli ejus, et mirabantur quia cum muliere loquebatur. Nemo tamen dixit : Quid quæris ? aut, Quid loqueris cum ea ?
<span id="x4_28" class="vn">28</span> Reliquit ergo hydriam suam mulier, et abiit in civitatem, et dicit illis hominibus :
<span id="x4_29" class="vn">29</span> Venite, et videte hominem qui dixit mihi omnia quæcumque feci : numquid ipse est Christus ?
<span id="x4_30" class="vn">30</span> Exierunt ergo de civitate et veniebant ad eum.
<span id="x4_31" class="vn">31</span> Interea rogabant eum discipuli, dicentes : Rabbi, manduca.
<span id="x4_32" class="vn">32</span> Ille autem dicit eis : Ego cibum habeo manducare, quem vos nescitis.
<span id="x4_33" class="vn">33</span> Dicebant ergo discipuli ad invicem : Numquid aliquis attulit ei manducare ?
<span id="x4_34" class="vn">34</span> Dicit eis Jesus : Meus cibus est ut faciam voluntatem ejus qui misit me, ut perficiam opus ejus.
<span id="x4_35" class="vn">35</span> Nonne vos dicitis quod adhuc quatuor menses sunt, et messis venit ? Ecce dico vobis : levate oculos vestros, et videte regiones, quia albæ sunt jam ad messem.
<span id="x4_36" class="vn">36</span> Et qui metit, mercedem accipit, et congregat fructum in vitam æternam : ut et qui seminat, simul gaudeat, et qui metit.
<span id="x4_37" class="vn">37</span> In hoc enim est verbum verum : quia alius est qui seminat, et alius est qui metit.
<span id="x4_38" class="vn">38</span> Ego misi vos metere quod vos non laborastis : alii laboraverunt, et vos in labores eorum introistis.
<span id="x4_39" class="vn">39</span> Ex civitate autem illa multi crediderunt in eum Samaritanorum, propter verbum mulieris testimonium perhibentis : Quia dixit mihi omnia quæcumque feci.
<span id="x4_40" class="vn">40</span> Cum venissent ergo ad illum Samaritani, rogaverunt eum ut ibi maneret. Et mansit ibi duos dies.
<span id="x4_41" class="vn">41</span> Et multo plures crediderunt in eum propter sermonem ejus.
<span id="x4_42" class="vn">42</span> Et mulieri dicebant : Quia jam non propter tuam loquelam credimus : ipsi enim audivimus, et scimus quia hic est vere Salvator mundi.<br class="calibre6"/><br class="calibre6"/>
<span id="x4_43" class="vn">43</span> Post duos autem dies exiit inde, et abiit in Galilæam.
<span id="x4_44" class="vn">44</span> Ipse enim Jesus testimonium perhibuit, quia propheta in sua patria honorem non habet.
<span id="x4_45" class="vn">45</span> Cum ergo venisset in Galilæam, exceperunt eum Galilæi, cum omnia vidissent quæ fecerat Jerosolymis in die festo : et ipsi enim venerant ad diem festum.
<span id="x4_46" class="vn">46</span> Venit ergo iterum in Cana Galilææ, ubi fecit aquam vinum. Et erat quidam regulus, cujus filius infirmabatur Capharnaum.
<span id="x4_47" class="vn">47</span> Hic cum audisset quia Jesus adveniret a Judæa in Galilæam, abiit ad eum, et rogabat eum ut descenderet, et sanaret filium ejus : incipiebat enim mori.
<span id="x4_48" class="vn">48</span> Dixit ergo Jesus ad eum : Nisi signa et prodigia videritis, non creditis.
<span id="x4_49" class="vn">49</span> Dicit ad eum regulus : Domine, descende priusquam moriatur filius meus.
<span id="x4_50" class="vn">50</span> Dicit ei Jesus : Vade, filius tuus vivit. Credidit homo sermoni quem dixit ei Jesus, et ibat.
<span id="x4_51" class="vn">51</span> Jam autem eo descendente, servi occurrerunt ei, et nuntiaverunt dicentes quia filius ejus viveret.
<span id="x4_52" class="vn">52</span> Interrogabat ergo horam ab eis in qua melius habuerit. Et dixerunt ei : Quia heri hora septima reliquit eum febris.
<span id="x4_53" class="vn">53</span> Cognovit ergo pater, quia illa hora erat in qua dixit ei Jesus : Filius tuus vivit ; et credidit ipse et domus ejus tota.
<span id="x4_54" class="vn">54</span> Hoc iterum secundum signum fecit Jesus, cum venisset a Judæa in Galilæam.
</div><div class="calibre5" id="calibre_pb_4"></div></body></html>
