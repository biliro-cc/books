<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c24" id="c24"><span class="chapter-num">24</span></a> <span id="x24_1" class="vn">1</span> Et factum est verbum Domini ad me in anno nono, in mense decimo, decima die mensis, dicens :
<span id="x24_2" class="vn">2</span> Fili hominis, scribe tibi nomen diei hujus, in qua confirmatus est rex Babylonis adversum Jerusalem hodie.
<span id="x24_3" class="vn">3</span> Et dices per proverbium ad domum irritatricem parabolam, et loqueris ad eos : Hæc dicit Dominus Deus : Pone ollam ; pone, inquam, et mitte in eam aquam.
<span id="x24_4" class="vn">4</span> Congere frusta ejus in eam, omnem partem bonam, femur et armum, electa et ossibus plena.
<span id="x24_5" class="vn">5</span> Pinguissimum pecus assume, compone quoque strues ossium sub ea : efferbuit coctio ejus, et discocta sunt ossa illius in medio ejus.
<span id="x24_6" class="vn">6</span> Propterea hæc dicit Dominus Deus : Væ civitati sanguinum, ollæ cujus rubigo in ea est, et rubigo ejus non exivit de ea ! per partes et per partes suas ejice eam : non cecidit super eam sors.
<span id="x24_7" class="vn">7</span> Sanguis enim ejus in medio ejus est ; super limpidissimam petram effudit illum : non effudit illum super terram, ut possit operiri pulvere.
<span id="x24_8" class="vn">8</span> Ut superinducerem indignationem meam, et vindicta ulciscerer, dedi sanguinem ejus super petram limpidissimam, ne operiretur.
<span id="x24_9" class="vn">9</span> Propterea hæc dicit Dominus Deus : Væ civitati sanguinum, cujus ego grandem faciam pyram !
<span id="x24_10" class="vn">10</span> Congere ossa, quæ igne succendam : consumentur carnes, et coquetur universa compositio, et ossa tabescent.
<span id="x24_11" class="vn">11</span> Pone quoque eam super prunas vacuam, ut incalescat, et liquefiat æs ejus, et confletur in medio ejus inquinamentum ejus, et consumatur rubigo ejus.
<span id="x24_12" class="vn">12</span> Multo labore sudatum est, et non exivit de ea nimia rubigo ejus, neque per ignem.
<span id="x24_13" class="vn">13</span> Immunditia tua execrabilis, quia mundare te volui, et non es mundata a sordibus tuis : sed nec mundaberis prius, donec quiescere faciam indignationem meam in te.
<span id="x24_14" class="vn">14</span> Ego Dominus locutus sum : veniet, et faciam : non transeam, nec parcam, nec placabor : juxta vias tuas, et juxta adinventiones tuas judicabo te, dicit Dominus.<br class="calibre6"/><br class="calibre6"/>
<span id="x24_15" class="vn">15</span> Et factum est verbum Domini ad me, dicens :
<span id="x24_16" class="vn">16</span> Fili hominis, ecce ego tollo a te desiderabile oculorum tuorum in plaga : et non planges, neque plorabis, neque fluent lacrimæ tuæ.
<span id="x24_17" class="vn">17</span> Ingemisce tacens : mortuorum luctum non facies : corona tua circumligata sit tibi, et calceamenta tua erunt in pedibus tuis : nec amictu ora velabis, nec cibos lugentium comedes.
<span id="x24_18" class="vn">18</span> Locutus sum ergo ad populum mane, et mortua est uxor mea vespere : fecique mane sicut præceperat mihi.
<span id="x24_19" class="vn">19</span> Et dixit ad me populus : Quare non indicas nobis quid ista significent quæ tu facis ?
<span id="x24_20" class="vn">20</span> Et dixi ad eos : Sermo Domini factus est ad me, dicens :
<span id="x24_21" class="vn">21</span> Loquere domui Israël : Hæc dicit Dominus Deus : Ecce ego polluam sanctuarium meum, superbiam imperii vestri, et desiderabile oculorum vestrorum, et super quo pavet anima vestra : filii vestri et filiæ vestræ quas reliquistis, gladio cadent.
<span id="x24_22" class="vn">22</span> Et facietis sicut feci : ora amictu non velabitis, et cibos lugentium non comedetis :
<span id="x24_23" class="vn">23</span> coronas habebitis in capitibus vestris, et calceamenta in pedibus : non plangetis, neque flebitis, sed tabescetis in iniquitatibus vestris, et unusquisque gemet ad fratrem suum.
<span id="x24_24" class="vn">24</span> Eritque Ezechiel vobis in portentum : juxta omnia quæ fecit, facietis cum venerit istud : et scietis quia ego Dominus Deus.
<span id="x24_25" class="vn">25</span> Et tu, fili hominis, ecce in die qua tollam ab eis fortitudinem eorum, et gaudium dignitatis, et desiderium oculorum eorum, super quo requiescunt animæ eorum, filios et filias eorum :
<span id="x24_26" class="vn">26</span> in die illa, cum venerit fugiens ad te ut annuntiet tibi :
<span id="x24_27" class="vn">27</span> in die, inquam illa, aperietur os tuum cum eo qui fugit, et loqueris, et non silebis ultra : erisque eis in portentum, et scietis quia ego Dominus.
</div><div class="calibre5" id="calibre_pb_24"></div></body></html>
