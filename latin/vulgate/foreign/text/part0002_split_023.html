<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c23" id="c23"><span class="chapter-num">23</span></a> <span id="x23_1" class="vn">1</span> Non suscipies vocem mendacii, nec junges manum tuam ut pro impio dicas falsum testimonium.
<span id="x23_2" class="vn">2</span> Non sequeris turbam ad faciendum malum : nec in judicio, plurimorum acquiesces sententiæ, ut a vero devies.
<span id="x23_3" class="vn">3</span> Pauperis quoque non misereberis in judicio.
<span id="x23_4" class="vn">4</span> Si occurreris bovi inimici tui, aut asino erranti, reduc ad eum.
<span id="x23_5" class="vn">5</span> Si videris asinum odientis te jacere sub onere, non pertransibis, sed sublevabis cum eo.
<span id="x23_6" class="vn">6</span> Non declinabis in judicium pauperis.
<span id="x23_7" class="vn">7</span> Mendacium fugies. Insontem et justum non occides : quia aversor impium.
<span id="x23_8" class="vn">8</span> Nec accipies munera, quæ etiam excæcant prudentes, et subvertunt verba justorum.
<span id="x23_9" class="vn">9</span> Peregrino molestus non eris. Scitis enim advenarum animas : quia et ipsi peregrini fuistis in terra Ægypti.<br class="calibre6"/><br class="calibre6"/>
<span id="x23_10" class="vn">10</span> Sex annis seminabis terram tuam, et congregabis fruges ejus :
<span id="x23_11" class="vn">11</span> anno autem septimo dimittes eam, et requiescere facies, ut comedant pauperes populi tui : et quidquid reliquum fuerit, edant bestiæ agri : ita facies in vinea et in oliveto tuo.
<span id="x23_12" class="vn">12</span> Sex diebus operaberis : septimo die cessabis, ut requiescat bos et asinus tuus, et refrigeretur filius ancillæ tuæ, et advena.
<span id="x23_13" class="vn">13</span> Omnia quæ dixi vobis, custodite. Et per nomen externorum deorum non jurabitis, neque audietur ex ore vestro.<br class="calibre6"/><br class="calibre6"/>
<span id="x23_14" class="vn">14</span> Tribus vicibus per singulos annos mihi festa celebrabitis.
<span id="x23_15" class="vn">15</span> Solemnitatem azymorum custodies. Septem diebus comedes azyma, sicut præcepi tibi, tempore mensis novorum, quando egressus es de Ægypto : non apparebis in conspectu meo vacuus.
<span id="x23_16" class="vn">16</span> Et solemnitatem messis primitivorum operis tui, quæcumque seminaveris in agro : solemnitatem quoque in exitu anni, quando congregaveris omnes fruges tuas de agro.
<span id="x23_17" class="vn">17</span> Ter in anno apparebit omne masculinum tuum coram Domino Deo tuo.
<span id="x23_18" class="vn">18</span> Non immolabis super fermento sanguinem victimæ meæ, nec remanebit adeps solemnitatis meæ usque mane.
<span id="x23_19" class="vn">19</span> Primitias frugum terræ tuæ deferes in domum Domini Dei tui. Non coques hædum in lacte matris suæ.<br class="calibre6"/><br class="calibre6"/>
<span id="x23_20" class="vn">20</span> Ecce ego mittam angelum meum, qui præcedat te, et custodiat in via, et introducat in locum quem paravi.
<span id="x23_21" class="vn">21</span> Observa eum, et audi vocem ejus, nec contemnendum putes : quia non dimittet cum peccaveris, et est nomen meum in illo.
<span id="x23_22" class="vn">22</span> Quod si audieris vocem ejus, et feceris omnia quæ loquor, inimicus ero inimicis tuis, et affligam affligentes te.<br class="calibre6"/><br class="calibre6"/>
<span id="x23_23" class="vn">23</span> Præcedetque te angelus meus, et introducet te ad Amorrhæum, et Hethæum, et Pherezæum, Chananæumque, et Hevæum, et Jebusæum, quos ego conteram.
<span id="x23_24" class="vn">24</span> Non adorabis deos eorum, nec coles eos : non facies opera eorum, sed destrues eos, et confringes statuas eorum.
<span id="x23_25" class="vn">25</span> Servietisque Domino Deo vestro, ut benedicam panibus tuis et aquis, et auferam infirmitatem de medio tui.
<span id="x23_26" class="vn">26</span> Non erit infœcunda, nec sterilis in terra tua : numerum dierum tuorum implebo.
<span id="x23_27" class="vn">27</span> Terrorem meum mittam in præcursum tuum, et occidam omnem populum, ad quem ingredieris : cunctorumque inimicorum tuorum coram te terga vertam :
<span id="x23_28" class="vn">28</span> emittens crabrones prius, qui fugabunt Hevæum, et Chananæum, et Hethæum, antequam introëas.
<span id="x23_29" class="vn">29</span> Non ejiciam eos a facie tua anno uno : ne terra in solitudinem redigatur, et crescant contra te bestiæ.
<span id="x23_30" class="vn">30</span> Paulatim expellam eos de conspectu tuo, donec augearis, et possideas terram.
<span id="x23_31" class="vn">31</span> Ponam autem terminos tuos a mari Rubro usque ad mare Palæstinorum, et a deserto usque ad fluvium : tradam in manibus vestris habitatores terræ, et ejiciam eos de conspectu vestro.
<span id="x23_32" class="vn">32</span> Non inibis cum eis fœdus, nec cum diis eorum.
<span id="x23_33" class="vn">33</span> Non habitent in terra tua, ne forte peccare te faciant in me, si servieris diis eorum : quod tibi certe erit in scandalum.
</div><div class="calibre5" id="calibre_pb_23"></div></body></html>
