<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Machabæorum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Nicanor autem, ut comperit Judam esse in locis Samariæ, cogitavit cum omni impetu die sabbati committere bellum.
<span id="x15_2" class="vn">2</span> Judæis vero qui illum per necessitatem sequebantur, dicentibus : Ne ita ferociter et barbare feceris, sed honorem tribue diei sanctificationis, et honora eum qui universa conspicit :
<span id="x15_3" class="vn">3</span> ille infelix interrogavit si est potens in cælo, qui imperavit agi diem sabbatorum.
<span id="x15_4" class="vn">4</span> Et respondentibus illis : Est Dominus vivus ipse in cælo potens, qui jussit agi septimam diem :
<span id="x15_5" class="vn">5</span> at ille ait : Et ego potens sum super terram qui impero sumi arma, et negotia regis impleri. Tamen non obtinuit ut consilium perficeret.
<span id="x15_6" class="vn">6</span> Et Nicanor quidem cum summa superbia erectus, cogitaverat commune trophæum statuere de Juda.<br class="calibre6"/><br class="calibre6"/>
<span id="x15_7" class="vn">7</span> Machabæus autem semper confidebat cum omni spe auxilium sibi a Deo affuturum :
<span id="x15_8" class="vn">8</span> et hortabatur suos ne formidarent ad adventum nationum, sed in mente haberent adjutoria sibi facta de cælo, et nunc sperarent ab Omnipotente sibi affuturam victoriam.
<span id="x15_9" class="vn">9</span> Et allocutus eos de lege et prophetis, admonens etiam certamina quæ fecerant prius, promptiores constituit eos :
<span id="x15_10" class="vn">10</span> et ita animis eorum erectis simul ostendebat gentium fallaciam, et juramentorum prævaricationem.
<span id="x15_11" class="vn">11</span> Singulos autem illorum armavit, non clypei et hastæ munitione, sed sermonibus optimis et exhortationibus, exposito digno fide somnio, per quod universos lætificavit.
<span id="x15_12" class="vn">12</span> Erat autem hujuscemodi visus : Oniam, qui fuerat summus sacerdos, virum bonum et benignum, verecundum visu, modestum moribus, et eloquio decorum, et qui a puero in virtutibus exercitatus sit, manus protendentem orare pro omni populo Judæorum.
<span id="x15_13" class="vn">13</span> Post hoc apparuisse et alium virum ætate et gloria mirabilem, et magni decoris habitudine circa illum.
<span id="x15_14" class="vn">14</span> Respondentem vero Oniam dixisse : Hic est fratrum amator, et populi Israël : hic est qui multum orat pro populo et universa sancta civitate, Jeremias propheta Dei.
<span id="x15_15" class="vn">15</span> Extendisse autem Jeremiam dextram, et dedisse Judæ gladium aureum, dicentem :
<span id="x15_16" class="vn">16</span> Accipe sanctum gladium munus a Deo, in quo dejicies adversarios populi mei Israël.
<span id="x15_17" class="vn">17</span> Exhortati itaque Judæ sermonibus bonis valde, de quibus extolli posset impetus, et animi juvenum confortari, statuerunt dimicare et confligere fortiter : ut virtus de negotiis judicaret, eo quod civitas sancta et templum periclitarentur.
<span id="x15_18" class="vn">18</span> Erat enim pro uxoribus et filiis, itemque pro fratribus et cognatis, minor sollicitudo : maximus vero et primus pro sanctitate timor erat templi.
<span id="x15_19" class="vn">19</span> Sed et eos qui in civitate erant, non minima sollicitudo habebat pro his qui congressuri erant.
<span id="x15_20" class="vn">20</span> Et cum jam omnes sperarent judicium futurum, hostesque adessent atque exercitus esset ordinatus, bestiæ equitesque opportuno in loco compositi,
<span id="x15_21" class="vn">21</span> considerans Machabæus adventum multitudinis, et apparatum varium armorum, et ferocitatem bestiarum, extendens manus in cælum, prodigia facientem Dominum invocavit, qui non secundum armorum potentiam, sed prout ipsi placet, dat dignis victoriam.
<span id="x15_22" class="vn">22</span> Dixit autem invocans hoc modo : Tu Domine, qui misisti angelum tuum sub Ezechia rege Juda, et interfecisti de castris Sennacherib centum octoginta quinque millia :
<span id="x15_23" class="vn">23</span> et nunc, dominator cælorum, mitte angelum tuum bonum ante nos in timore et tremore magnitudinis brachii tui,
<span id="x15_24" class="vn">24</span> ut metuant qui cum blasphemia veniunt adversus sanctum populum tuum. Et hic quidem ita peroravit.<br class="calibre6"/><br class="calibre6"/>
<span id="x15_25" class="vn">25</span> Nicanor autem et qui cum ipso erant, cum tubis et canticis admovebant.
<span id="x15_26" class="vn">26</span> Judas vero et qui cum eo erant, invocato Deo, per orationes congressi sunt :
<span id="x15_27" class="vn">27</span> manu quidem pugnantes, sed Dominum cordibus orantes, prostraverunt non minus triginta quinque millia, præsentia Dei magnifice delectati.
<span id="x15_28" class="vn">28</span> Cumque cessassent, et cum gaudio redirent, cognoverunt Nicanorem ruisse cum armis suis.
<span id="x15_29" class="vn">29</span> Facto itaque clamore, et perturbatione excitata, patria voce omnipotentem Dominum benedicebant.
<span id="x15_30" class="vn">30</span> Præcepit autem Judas, qui per omnia corpore et animo mori pro civibus paratus erat, caput Nicanoris, et manum cum humero abscissam, Jerosolymam perferri.
<span id="x15_31" class="vn">31</span> Quo cum pervenisset, convocatis contribulibus et sacerdotibus ad altare, accersiit et eos qui in arce erant.
<span id="x15_32" class="vn">32</span> Et ostenso capite Nicanoris, et manu nefaria quam extendens contra domum sanctam omnipotentis Dei magnifice gloriatus est.
<span id="x15_33" class="vn">33</span> Linguam etiam impii Nicanoris præcisam jussit particulatim avibus dari : manum autem dementis contra templum suspendi.
<span id="x15_34" class="vn">34</span> Omnes igitur cæli benedixerunt Dominum, dicentes : Benedictus qui locum suum incontaminatum servavit.
<span id="x15_35" class="vn">35</span> Suspendit autem Nicanoris caput in summa arce, ut evidens esset, et manifestum signum auxilii Dei.
<span id="x15_36" class="vn">36</span> Itaque omnes communi consilio decreverunt nullo modo diem istum absque celebritate præterire :
<span id="x15_37" class="vn">37</span> habere autem celebritatem tertiadecima die mensis Adar, quod dicitur voce syriaca, pridie Mardochæi diei.<br class="calibre6"/><br class="calibre6"/>
<span id="x15_38" class="vn">38</span> Igitur his erga Nicanorem gestis, et ex illis temporibus ab Hebræis civitate possessa, ego quoque in his faciam finem sermonis.
<span id="x15_39" class="vn">39</span> Et si quidem bene, et ut historiæ competit, hoc et ipse velim : sin autem minus digne, concedendum est mihi.
<span id="x15_40" class="vn">40</span> Sicut enim vinum semper bibere, aut semper aquam, contrarium est ; alternis autem uti, delectabile : ita legentibus si semper exactus sit sermo, non erit gratus. Hic ergo erit consummatus.</div>
</body></html>
