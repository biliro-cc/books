<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Lucas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c10" id="c10"><span class="chapter-num">10</span></a> <span id="x10_1" class="vn">1</span> Post hæc autem designavit Dominus et alios septuaginta duos : et misit illos binos ante faciem suam in omnem civitatem et locum, quo erat ipse venturus.
<span id="x10_2" class="vn">2</span> Et dicebat illis : Messis quidem multa, operarii autem pauci. Rogate ergo dominum messis ut mittat operarios in messem suam.
<span id="x10_3" class="vn">3</span> Ite : ecce ego mitto vos sicut agnos inter lupos.
<span id="x10_4" class="vn">4</span> Nolite portare sacculum, neque peram, neque calceamenta, et neminem per viam salutaveritis.
<span id="x10_5" class="vn">5</span> In quamcumque domum intraveritis, primum dicite : Pax huic domui :
<span id="x10_6" class="vn">6</span> et si ibi fuerit filius pacis, requiescet super illum pax vestra : sin autem, ad vos revertetur.
<span id="x10_7" class="vn">7</span> In eadem autem domo manete, edentes et bibentes quæ apud illos sunt : dignus est enim operarius mercede sua. Nolite transire de domo in domum.
<span id="x10_8" class="vn">8</span> Et in quamcumque civitatem intraveritis, et susceperint vos, manducate quæ apponuntur vobis :
<span id="x10_9" class="vn">9</span> et curate infirmos, qui in illa sunt, et dicite illis : Appropinquavit in vos regnum Dei.
<span id="x10_10" class="vn">10</span> In quamcumque autem civitatem intraveritis, et non susceperint vos, exeuntes in plateas ejus, dicite :
<span id="x10_11" class="vn">11</span> Etiam pulverem, qui adhæsit nobis de civitate vestra, extergimus in vos : tamen hoc scitote, quia appropinquavit regnum Dei.
<span id="x10_12" class="vn">12</span> Dico vobis, quia Sodomis in die illa remissius erit, quam illi civitati.<br class="calibre6"/><br class="calibre6"/>
<span id="x10_13" class="vn">13</span> Væ tibi Corozain ! væ tibi Bethsaida ! quia si in Tyro et Sidone factæ fuissent virtutes quæ factæ sunt in vobis, olim in cilicio et cinere sedentes pœniterent.
<span id="x10_14" class="vn">14</span> Verumtamen Tyro et Sidoni remissius erit in judicio, quam vobis.
<span id="x10_15" class="vn">15</span> Et tu Capharnaum, usque ad cælum exaltata, usque ad infernum demergeris.
<span id="x10_16" class="vn">16</span> Qui vos audit, me audit : et qui vos spernit, me spernit. Qui autem me spernit, spernit eum qui misit me.<br class="calibre6"/><br class="calibre6"/>
<span id="x10_17" class="vn">17</span> Reversi sunt autem septuaginta duo cum gaudio, dicentes : Domine, etiam dæmonia subjiciuntur nobis in nomine tuo.
<span id="x10_18" class="vn">18</span> Et ait illis : Videbam Satanam sicut fulgor de cælo cadentem.
<span id="x10_19" class="vn">19</span> Ecce dedi vobis potestatem calcandi supra serpentes, et scorpiones, et super omnem virtutem inimici : et nihil vobis nocebit.
<span id="x10_20" class="vn">20</span> Verumtamen in hoc nolite gaudere quia spiritus vobis subjiciuntur : gaudete autem, quod nomina vestra scripta sunt in cælis.<br class="calibre6"/><br class="calibre6"/>
<span id="x10_21" class="vn">21</span> In ipsa hora exsultavit Spiritu Sancto, et dixit : Confiteor tibi Pater, Domine cæli et terræ, quod abscondisti hæc a sapientibus et prudentibus, et revelasti ea parvulis. Etiam Pater : quoniam sic placuit ante te.
<span id="x10_22" class="vn">22</span> Omnia mihi tradita sunt a Patre meo. Et nemo scit quis sit Filius, nisi Pater : et quis sit Pater, nisi Filius, et cui voluerit Filius revelare.
<span id="x10_23" class="vn">23</span> Et conversus ad discipulos suos, dixit : Beati oculi qui vident quæ vos videtis.
<span id="x10_24" class="vn">24</span> Dico enim vobis quod multi prophetæ et reges voluerunt videre quæ vos videtis, et non viderunt : et audire quæ auditis, et non audierunt.<br class="calibre6"/><br class="calibre6"/>
<span id="x10_25" class="vn">25</span> Et ecce quidam legisperitus surrexit tentans illum, et dicens : Magister, quid faciendo vitam æternam possidebo ?
<span id="x10_26" class="vn">26</span> At ille dixit ad eum : In lege quid scriptum est ? quomodo legis ?
<span id="x10_27" class="vn">27</span> Ille respondens dixit : Diliges Dominum Deum tuum ex toto corde tuo, et ex tota anima tua, et ex omnibus virtutibus tuis, et ex omni mente tua : et proximum tuum sicut teipsum.
<span id="x10_28" class="vn">28</span> Dixitque illi : Recte respondisti : hoc fac, et vives.<br class="calibre6"/><br class="calibre6"/>
<span id="x10_29" class="vn">29</span> Ille autem volens justificare seipsum, dixit ad Jesum : Et quis est meus proximus ?
<span id="x10_30" class="vn">30</span> Suscipiens autem Jesus, dixit : Homo quidam descendebat ab Jerusalem in Jericho, et incidit in latrones, qui etiam despoliaverunt eum : et plagis impositis abierunt semivivo relicto.
<span id="x10_31" class="vn">31</span> Accidit autem ut sacerdos quidam descenderet eadem via : et viso illo præterivit.
<span id="x10_32" class="vn">32</span> Similiter et Levita, cum esset secus locum, et videret eum, pertransiit.
<span id="x10_33" class="vn">33</span> Samaritanus autem quidam iter faciens, venit secus eum : et videns eum, misericordia motus est.
<span id="x10_34" class="vn">34</span> Et appropians alligavit vulnera ejus, infundens oleum et vinum : et imponens illum in jumentum suum, duxit in stabulum, et curam ejus egit.
<span id="x10_35" class="vn">35</span> Et altera die protulit duos denarios, et dedit stabulario, et ait : Curam illius habe : et quodcumque supererogaveris, ego cum rediero reddam tibi.
<span id="x10_36" class="vn">36</span> Quis horum trium videtur tibi proximus fuisse illi, qui incidit in latrones ?
<span id="x10_37" class="vn">37</span> At ille dixit : Qui fecit misericordiam in illum. Et ait illi Jesus : Vade, et tu fac similiter.<br class="calibre6"/><br class="calibre6"/>
<span id="x10_38" class="vn">38</span> Factum est autem, dum irent, et ipse intravit in quoddam castellum : et mulier quædam, Martha nomine, excepit illum in domum suam,
<span id="x10_39" class="vn">39</span> et huic erat soror nomine Maria, quæ etiam sedens secus pedes Domini, audiebat verbum illius.
<span id="x10_40" class="vn">40</span> Martha autem satagebat circa frequens ministerium : quæ stetit, et ait : Domine, non est tibi curæ quod soror mea reliquit me solam ministrare ? dic ergo illi ut me adjuvet.
<span id="x10_41" class="vn">41</span> Et respondens dixit illi Dominus : Martha, Martha, sollicita es, et turbaris erga plurima,
<span id="x10_42" class="vn">42</span> porro unum est necessarium. Maria optimam partem elegit, quæ non auferetur ab ea.
</div><div class="calibre5" id="calibre_pb_10"></div></body></html>
