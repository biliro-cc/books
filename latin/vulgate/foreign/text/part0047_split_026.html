<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c26" id="c26"><span class="chapter-num">26</span></a> <span id="x26_1" class="vn">1</span> Et factum est : cum consummasset Jesus sermones hos omnes, dixit discipulis suis :
<span id="x26_2" class="vn">2</span> Scitis quia post biduum Pascha fiet, et Filius hominis tradetur ut crucifigatur.
<span id="x26_3" class="vn">3</span> Tunc congregati sunt principes sacerdotum, et seniores populi, in atrium principis sacerdotum, qui dicebatur Caiphas :
<span id="x26_4" class="vn">4</span> et consilium fecerunt ut Jesum dolo tenerent, et occiderent.
<span id="x26_5" class="vn">5</span> Dicebant autem : Non in die festo, ne forte tumultus fieret in populo.<br class="calibre6"/><br class="calibre6"/>
<span id="x26_6" class="vn">6</span> Cum autem Jesus esset in Bethania in domo Simonis leprosi,
<span id="x26_7" class="vn">7</span> accessit ad eum mulier habens alabastrum unguenti pretiosi, et effudit super caput ipsius recumbentis.
<span id="x26_8" class="vn">8</span> Videntes autem discipuli, indignati sunt, dicentes : Ut quid perditio hæc ?
<span id="x26_9" class="vn">9</span> potuit enim istud venundari multo, et dari pauperibus.
<span id="x26_10" class="vn">10</span> Sciens autem Jesus, ait illis : Quid molesti estis huic mulieri ? opus enim bonum operata est in me.
<span id="x26_11" class="vn">11</span> Nam semper pauperes habetis vobiscum : me autem non semper habetis.
<span id="x26_12" class="vn">12</span> Mittens enim hæc unguentum hoc in corpus meum, ad sepeliendum me fecit.
<span id="x26_13" class="vn">13</span> Amen dico vobis, ubicumque prædicatum fuerit hoc Evangelium in toto mundo, dicetur et quod hæc fecit in memoriam ejus.<br class="calibre6"/><br class="calibre6"/>
<span id="x26_14" class="vn">14</span> Tunc abiit unus de duodecim, qui dicebatur Judas Iscariotes, ad principes sacerdotum :
<span id="x26_15" class="vn">15</span> et ait illis : Quid vultis mihi dare, et ego vobis eum tradam ? At illi constituerunt ei triginta argenteos.
<span id="x26_16" class="vn">16</span> Et exinde quærebat opportunitatem ut eum traderet.<br class="calibre6"/><br class="calibre6"/>
<span id="x26_17" class="vn">17</span> Prima autem die azymorum accesserunt discipuli ad Jesum, dicentes : Ubi vis paremus tibi comedere Pascha ?
<span id="x26_18" class="vn">18</span> At Jesus dixit : Ite in civitatem ad quemdam, et dicite ei : Magister dicit : Tempus meum prope est, apud te facio Pascha cum discipulis meis.
<span id="x26_19" class="vn">19</span> Et fecerunt discipuli sicut constituit illis Jesus, et paraverunt Pascha.
<span id="x26_20" class="vn">20</span> Vespere autem facto, discumbebat cum duodecim discipulis suis.
<span id="x26_21" class="vn">21</span> Et edentibus illis, dixit : Amen dico vobis, quia unus vestrum me traditurus est.
<span id="x26_22" class="vn">22</span> Et contristati valde, cœperunt singuli dicere : Numquid ego sum Domine ?
<span id="x26_23" class="vn">23</span> At ipse respondens, ait : Qui intingit mecum manum in paropside, hic me tradet.
<span id="x26_24" class="vn">24</span> Filius quidem hominis vadit, sicut scriptum est de illo : væ autem homini illi, per quem Filius hominis tradetur ! bonum erat ei, si natus non fuisset homo ille.
<span id="x26_25" class="vn">25</span> Respondens autem Judas, qui tradidit eum, dixit : Numquid ego sum Rabbi ? Ait illi : Tu dixisti.<br class="calibre6"/><br class="calibre6"/>
<span id="x26_26" class="vn">26</span> Cœnantibus autem eis, accepit Jesus panem, et benedixit, ac fregit, deditque discipulis suis, et ait : Accipite, et comedite : hoc est corpus meum.
<span id="x26_27" class="vn">27</span> Et accipiens calicem, gratias egit : et dedit illis, dicens : Bibite ex hoc omnes.
<span id="x26_28" class="vn">28</span> Hic est enim sanguis meus novi testamenti, qui pro multis effundetur in remissionem peccatorum.
<span id="x26_29" class="vn">29</span> Dico autem vobis : non bibam amodo de hoc genimine vitis usque in diem illum, cum illud bibam vobiscum novum in regno Patris mei.<br class="calibre6"/><br class="calibre6"/>
<span id="x26_30" class="vn">30</span> Et hymno dicto, exierunt in montem Oliveti.
<span id="x26_31" class="vn">31</span> Tunc dicit illis Jesus : Omnes vos scandalum patiemini in me in ista nocte. Scriptum est enim : Percutiam pastorem, et dispergentur oves gregis.
<span id="x26_32" class="vn">32</span> Postquam autem resurrexero, præcedam vos in Galilæam.
<span id="x26_33" class="vn">33</span> Respondens autem Petrus, ait illi : Et si omnes scandalizati fuerint in te, ego numquam scandalizabor.
<span id="x26_34" class="vn">34</span> Ait illi Jesus : Amen dico tibi, quia in hac nocte, antequam gallus cantet, ter me negabis.
<span id="x26_35" class="vn">35</span> Ait illi Petrus : Etiamsi oportuerit me mori tecum, non te negabo. Similiter et omnes discipuli dixerunt.<br class="calibre6"/><br class="calibre6"/>
<span id="x26_36" class="vn">36</span> Tunc venit Jesus cum illis in villam, quæ dicitur Gethsemani, et dixit discipulis suis : Sedete hic donec vadam illuc, et orem.
<span id="x26_37" class="vn">37</span> Et assumpto Petro, et duobus filiis Zebedæi, cœpit contristari et mœstus esse.
<span id="x26_38" class="vn">38</span> Tunc ait illis : Tristis est anima mea usque ad mortem : sustinete hic, et vigilate mecum.
<span id="x26_39" class="vn">39</span> Et progressus pusillum, procidit in faciem suam, orans, et dicens : Pater mi, si possibile est, transeat a me calix iste : verumtamen non sicut ego volo, sed sicut tu.
<span id="x26_40" class="vn">40</span> Et venit ad discipulos suos, et invenit eos dormientes, et dicit Petro : Sic non potuistis una hora vigilare mecum ?
<span id="x26_41" class="vn">41</span> Vigilate, et orate ut non intretis in tentationem. Spiritus quidem promptus est, caro autem infirma.
<span id="x26_42" class="vn">42</span> Iterum secundo abiit, et oravit, dicens : Pater mi, si non potest hic calix transire nisi bibam illum, fiat voluntas tua.
<span id="x26_43" class="vn">43</span> Et venit iterum, et invenit eos dormientes : erant enim oculi eorum gravati.
<span id="x26_44" class="vn">44</span> Et relictis illis, iterum abiit, et oravit tertio, eumdem sermonem dicens.
<span id="x26_45" class="vn">45</span> Tunc venit ad discipulos suos, et dicit illis : Dormite jam, et requiescite : ecce appropinquavit hora, et Filius hominis tradetur in manus peccatorum.
<span id="x26_46" class="vn">46</span> Surgite, eamus : ecce appropinquavit qui me tradet.<br class="calibre6"/><br class="calibre6"/>
<span id="x26_47" class="vn">47</span> Adhuc eo loquente, ecce Judas unus de duodecim venit, et cum eo turba multa cum gladiis et fustibus, missi a principibus sacerdotum, et senioribus populi.
<span id="x26_48" class="vn">48</span> Qui autem tradidit eum, dedit illis signum, dicens : Quemcumque osculatus fuero, ipse est, tenete eum.
<span id="x26_49" class="vn">49</span> Et confestim accedens ad Jesum, dixit : Ave Rabbi. Et osculatus est eum.
<span id="x26_50" class="vn">50</span> Dixitque illi Jesus : Amice, ad quid venisti ? Tunc accesserunt, et manus injecerunt in Jesum, et tenuerunt eum.
<span id="x26_51" class="vn">51</span> Et ecce unus ex his qui erant cum Jesu, extendens manum, exemit gladium suum, et percutiens servum principis sacerdotum amputavit auriculam ejus.
<span id="x26_52" class="vn">52</span> Tunc ait illi Jesus : Converte gladium tuum in locum suum : omnes enim, qui acceperint gladium, gladio peribunt.
<span id="x26_53" class="vn">53</span> An putas, quia non possum rogare patrem meum, et exhibebit mihi modo plusquam duodecim legiones angelorum ?
<span id="x26_54" class="vn">54</span> Quomodo ergo implebuntur Scripturæ, quia sic oportet fieri ?
<span id="x26_55" class="vn">55</span> In illa hora dixit Jesus turbis : Tamquam ad latronem existis cum gladiis et fustibus comprehendere me : quotidie apud vos sedebam docens in templo, et non me tenuistis.
<span id="x26_56" class="vn">56</span> Hoc autem totum factum est, ut adimplerentur Scripturæ prophetarum. Tunc discipuli omnes, relicto eo, fugerunt.<br class="calibre6"/><br class="calibre6"/>
<span id="x26_57" class="vn">57</span> At illi tenentes Jesum, duxerunt ad Caipham principem sacerdotum, ubi scribæ et seniores convenerant.
<span id="x26_58" class="vn">58</span> Petrus autem sequebatur eum a longe, usque in atrium principis sacerdotum. Et ingressus intro, sedebat cum ministris, ut videret finem.
<span id="x26_59" class="vn">59</span> Principes autem sacerdotum, et omne concilium, quærebant falsum testimonium contra Jesum, ut eum morti traderent :
<span id="x26_60" class="vn">60</span> et non invenerunt, cum multi falsi testes accessissent. Novissime autem venerunt duo falsi testes,
<span id="x26_61" class="vn">61</span> et dixerunt : Hic dixit : Possum destruere templum Dei, et post triduum reædificare illud.
<span id="x26_62" class="vn">62</span> Et surgens princeps sacerdotum, ait illi : Nihil respondes ad ea, quæ isti adversum te testificantur ?
<span id="x26_63" class="vn">63</span> Jesus autem tacebat. Et princeps sacerdotum ait illi : Adjuro te per Deum vivum, ut dicas nobis si tu es Christus Filius Dei.
<span id="x26_64" class="vn">64</span> Dicit illi Jesus : Tu dixisti. Verumtamen dico vobis, amodo videbitis Filium hominis sedentem a dextris virtutis Dei, et venientem in nubibus cæli.
<span id="x26_65" class="vn">65</span> Tunc princeps sacerdotum scidit vestimenta sua, dicens : Blasphemavit : quid adhuc egemus testibus ? ecce nunc audistis blasphemiam :
<span id="x26_66" class="vn">66</span> quid vobis videtur ? At illi respondentes dixerunt : Reus est mortis.
<span id="x26_67" class="vn">67</span> Tunc exspuerunt in faciem ejus, et colaphis eum ceciderunt, alii autem palmas in faciem ejus dederunt,
<span id="x26_68" class="vn">68</span> dicentes : Prophetiza nobis Christe, quis est qui te percussit ?<br class="calibre6"/><br class="calibre6"/>
<span id="x26_69" class="vn">69</span> Petrus vero sedebat foris in atrio : et accessit ad eum una ancilla, dicens : Et tu cum Jesu Galilæo eras.
<span id="x26_70" class="vn">70</span> At ille negavit coram omnibus, dicens : Nescio quid dicis.
<span id="x26_71" class="vn">71</span> Exeunte autem illo januam, vidit eum alia ancilla, et ait his qui erant ibi : Et hic erat cum Jesu Nazareno.
<span id="x26_72" class="vn">72</span> Et iterum negavit cum juramento : Quia non novi hominem.
<span id="x26_73" class="vn">73</span> Et post pusillum accesserunt qui stabant, et dixerunt Petro : Vere et tu ex illis es : nam et loquela tua manifestum te facit.
<span id="x26_74" class="vn">74</span> Tunc cœpit detestari et jurare quia non novisset hominem. Et continuo gallus cantavit.
<span id="x26_75" class="vn">75</span> Et recordatus est Petrus verbi Jesu, quod dixerat : Priusquam gallus cantet, ter me negabis. Et egressus foras, flevit amare.
</div><div class="calibre5" id="calibre_pb_26"></div></body></html>
