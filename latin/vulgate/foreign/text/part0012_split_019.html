<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum IV - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c19" id="c19"><span class="chapter-num">19</span></a> <span id="x19_1" class="vn">1</span> Quæ cum audisset Ezechias rex, scidit vestimenta sua, et opertus est sacco, ingressusque est domum Domini.
<span id="x19_2" class="vn">2</span> Et misit Eliacim præpositum domus, et Sobnam scribam, et senes de sacerdotibus, opertos saccis, ad Isaiam prophetam filium Amos.
<span id="x19_3" class="vn">3</span> Qui dixerunt : Hæc dicit Ezechias : Dies tribulationis, et increpationis, et blasphemiæ dies iste : venerunt filii usque ad partum, et vires non habet parturiens.
<span id="x19_4" class="vn">4</span> Si forte audiat Dominus Deus tuus universa verba Rabsacis, quem misit rex Assyriorum dominus suus ut exprobraret Deum viventem et argueret verbis, quæ audivit Dominus Deus tuus : et fac orationem pro reliquiis quæ repertæ sunt.
<span id="x19_5" class="vn">5</span> Venerunt ergo servi regis Ezechiæ ad Isaiam.
<span id="x19_6" class="vn">6</span> Dixitque eis Isaias : Hæc dicetis domino vestro : Hæc dicit Dominus : Noli timere a facie sermonum quos audisti, quibus blasphemaverunt pueri regis Assyriorum me.
<span id="x19_7" class="vn">7</span> Ecce ego immittam ei spiritum, et audiet nuntium, et revertetur in terram suam, et dejiciam eum gladio in terra sua.<br class="calibre6"/><br class="calibre6"/>
<span id="x19_8" class="vn">8</span> Reversus est ergo Rabsaces, et invenit regem Assyriorum expugnantem Lobnam : audierat enim quod recessisset de Lachis.
<span id="x19_9" class="vn">9</span> Cumque audisset de Tharaca rege Æthiopiæ, dicentes : Ecce egressus est ut pugnet adversum te : et iret contra eum, misit nuntios ad Ezechiam, dicens :
<span id="x19_10" class="vn">10</span> Hæc dicite Ezechiæ regi Juda : Non te seducat Deus tuus in quo habes fiduciam, neque dicas : Non tradetur Jerusalem in manus regis Assyriorum.
<span id="x19_11" class="vn">11</span> Tu enim ipse audisti quæ fecerunt reges Assyriorum universis terris, quomodo vastaverunt eas : num ergo solus poteris liberari ?
<span id="x19_12" class="vn">12</span> Numquid liberaverunt dii gentium singulos quos vastaverunt patres mei, Gozan videlicet, et Haran, et Reseph, et filios Eden qui erant in Thelassar ?
<span id="x19_13" class="vn">13</span> ubi est rex Emath, et rex Arphad, et rex civitatis Sepharvaim, Ana, et Ava ?
<span id="x19_14" class="vn">14</span> Itaque cum accepisset Ezechias litteras de manu nuntiorum, et legisset eas, ascendit in domum Domini, et expandit eas coram Domino,
<span id="x19_15" class="vn">15</span> et oravit in conspectu ejus, dicens : Domine Deus Israël, qui sedes super cherubim, tu es Deus solus regum omnium terræ : tu fecisti cælum et terram.
<span id="x19_16" class="vn">16</span> Inclina aurem tuam, et audi : aperi, Domine, oculos tuos, et vide : audi omnia verba Sennacherib, qui misit ut exprobraret nobis Deum viventem.
<span id="x19_17" class="vn">17</span> Vere, Domine, dissipaverunt reges Assyriorum gentes, et terras omnium.
<span id="x19_18" class="vn">18</span> Et miserunt deos eorum in ignem : non enim erant dii, sed opera manuum hominum, ex ligno et lapide : et perdiderunt eos.
<span id="x19_19" class="vn">19</span> Nunc igitur Domine Deus noster, salvos nos fac de manu ejus, ut sciant omnia regna terræ quia tu es Dominus Deus solus.
<span id="x19_20" class="vn">20</span> Misit autem Isaias filius Amos ad Ezechiam, dicens : Hæc dicit Dominus Deus Israël : Quæ deprecatus es me super Sennacherib rege Assyriorum, audivi.<br class="calibre6"/><br class="calibre6"/>
<span id="x19_21" class="vn">21</span> Iste est sermo, quem locutus est Dominus de eo : <div class="poetry">Sprevit te, et subsannavit te, virgo filia Sion :<br class="calibre6"/> post tergum tuum caput movit, filia Jerusalem.<br class="calibre6"/>
<span id="x19_22" class="vn">22</span> Cui exprobrasti, et quem blasphemasti ?<br class="calibre6"/> contra quem exaltasti vocem tuam, et elevasti in excelsum oculos tuos ?<br class="calibre6"/> Contra Sanctum Israël.<br class="calibre6"/>
<span id="x19_23" class="vn">23</span> Per manum servorum tuorum exprobrasti Domino, et dixisti :<br class="calibre6"/> In multitudine curruum meorum ascendi excelsa montium in summitate Libani,<br class="calibre6"/> et succidi sublimes cedros ejus, et electas abietes illius.<br class="calibre6"/> Et ingressus sum usque ad terminos ejus,<br class="calibre6"/> et saltum Carmeli ejus
<span id="x19_24" class="vn">24</span> ego succidi.<br class="calibre6"/> Et bibi aquas alienas, et siccavi vestigiis pedum meorum omnes aquas clausas.<br class="calibre6"/>
<span id="x19_25" class="vn">25</span> Numquid non audisti quid ab initio fecerim ?<br class="calibre6"/> ex diebus antiquis plasmavi illud, et nunc adduxi :<br class="calibre6"/> eruntque in ruinam collium pugnantium civitates munitæ.<br class="calibre6"/>
<span id="x19_26" class="vn">26</span> Et qui sedent in eis, humiles manu, contremuerunt et confusi sunt :<br class="calibre6"/> facti sunt velut fœnum agri, et virens herba tectorum,<br class="calibre6"/> quæ arefacta est antequam veniret ad maturitatem.<br class="calibre6"/>
<span id="x19_27" class="vn">27</span> Habitaculum tuum, et egressum tuum, et introitum tuum, et viam tuam ego præscivi,<br class="calibre6"/> et furorem tuum contra me.<br class="calibre6"/>
<span id="x19_28" class="vn">28</span> Insanisti in me, et superbia tua ascendit in aures meas :<br class="calibre6"/> ponam itaque circulum in naribus tuis, et camum in labiis tuis,<br class="calibre6"/> et reducam te in viam per quam venisti.<br class="calibre6"/>
<span id="x19_29" class="vn">29</span> Tibi autem, Ezechia, hoc erit signum :<br class="calibre6"/> comede hoc anno quæ repereris :<br class="calibre6"/> in secundo autem anno, quæ sponte nascuntur :<br class="calibre6"/> porro in tertio anno seminate et metite :<br class="calibre6"/> plantate vineas, et comedite fructum earum.<br class="calibre6"/>
<span id="x19_30" class="vn">30</span> Et quodcumque reliquum fuerit de domo Juda, mittet radicem deorsum,<br class="calibre6"/> et faciet fructum sursum.<br class="calibre6"/>
<span id="x19_31" class="vn">31</span> De Jerusalem quippe egredientur reliquiæ,<br class="calibre6"/> et quod salvetur de monte Sion :<br class="calibre6"/> zelus Domini exercituum faciet hoc.<br class="calibre6"/>
<span id="x19_32" class="vn">32</span> Quam ob rem hæc dicit Dominus de rege Assyriorum :<br class="calibre6"/> Non ingredietur urbem hanc, nec mittet in eam sagittam,<br class="calibre6"/> nec occupabit eam clypeus, nec circumdabit eam munitio.<br class="calibre6"/>
<span id="x19_33" class="vn">33</span> Per viam qua venit, revertetur :<br class="calibre6"/> et civitatem hanc non ingredietur, dicit Dominus.<br class="calibre6"/>
<span id="x19_34" class="vn">34</span> Protegamque urbem hanc, et salvabo eam propter me,<br class="calibre6"/> et propter David servum meum.</div><br class="calibre6"/><br class="calibre6"/>
<span id="x19_35" class="vn">35</span> Factum est igitur in nocte illa, venit angelus Domini, et percussit in castris Assyriorum centum octoginta quinque millia. Cumque diluculo surrexisset, vidit omnia corpora mortuorum : et recedens abiit,
<span id="x19_36" class="vn">36</span> et reversus est Sennacherib rex Assyriorum, et mansit in Ninive.
<span id="x19_37" class="vn">37</span> Cumque adoraret in templo Nesroch deum suum, Adramelech et Sarasar filii ejus percusserunt eum gladio, fugeruntque in terram Armeniorum : et regnavit Asarhaddon filius ejus pro eo.
</div><div class="calibre5" id="calibre_pb_19"></div></body></html>
