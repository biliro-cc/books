<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c35" id="c35"><span class="chapter-num">35</span></a> <span id="x35_1" class="vn">1</span> Interea locutus est Deus ad Jacob : Surge, et ascende Bethel, et habita ibi, facque altare Deo qui apparuit tibi quando fugiebas Esau fratrem tuum.
<span id="x35_2" class="vn">2</span> Jacob vero convocata omni domo sua, ait : Abjicite deos alienos qui in medio vestri sunt, et mundamini, ac mutate vestimenta vestra.
<span id="x35_3" class="vn">3</span> Surgite, et ascendamus in Bethel, ut faciamus ibi altare Deo : qui exaudivit me in die tribulationis meæ, et socius fuit itineris mei.
<span id="x35_4" class="vn">4</span> Dederunt ergo ei omnes deos alienos quos habebant, et inaures quæ erant in auribus eorum : at ille infodit ea subter terebinthum, quæ est post urbem Sichem.
<span id="x35_5" class="vn">5</span> Cumque profecti essent, terror Dei invasit omnes per circuitum civitates, et non sunt ausi persequi recedentes.
<span id="x35_6" class="vn">6</span> Venit igitur Jacob Luzam, quæ est in terra Chanaan, cognomento Bethel : ipse et omnis populus cum eo.
<span id="x35_7" class="vn">7</span> Ædificavitque ibi altare, et appellavit nomen loci illius, Domus Dei : ibi enim apparuit ei Deus cum fugeret fratrem suum.
<span id="x35_8" class="vn">8</span> Eodem tempore mortua est Debora nutrix Rebeccæ, et sepulta est ad radices Bethel subter quercum : vocatumque est nomen loci illius, Quercus fletus.
<span id="x35_9" class="vn">9</span> Apparuit autem iterum Deus Jacob postquam reversus est de Mesopotamia Syriæ, benedixitque ei
<span id="x35_10" class="vn">10</span> dicens : Non vocaberis ultra Jacob, sed Israël erit nomen tuum. Et appellavit eum Israël,
<span id="x35_11" class="vn">11</span> dixitque ei : Ego Deus omnipotens : cresce, et multiplicare : gentes et populi nationum ex te erunt, reges de lumbis tuis egredientur,
<span id="x35_12" class="vn">12</span> terramque quam dedi Abraham et Isaac, dabo tibi et semini tuo post te.
<span id="x35_13" class="vn">13</span> Et recessit ab eo.
<span id="x35_14" class="vn">14</span> Ille vero erexit titulum lapideum in loco quo locutus fuerat ei Deus : libans super eum libamina, et effundens oleum :
<span id="x35_15" class="vn">15</span> vocansque nomen loci illius Bethel.<br class="calibre6"/><br class="calibre6"/>
<span id="x35_16" class="vn">16</span> Egressus autem inde, venit verno tempore ad terram quæ ducit Ephratam : in qua cum parturiret Rachel,
<span id="x35_17" class="vn">17</span> ob difficultatem partus periclitari cœpit. Dixitque ei obstetrix : Noli timere, quia et hunc habebis filium.
<span id="x35_18" class="vn">18</span> Egrediente autem anima præ dolore, et imminente jam morte, vocavit nomen filii sui Benomi, id est, Filius doloris mei : pater vero appellavit eum Benjamin, id est, Filius dextræ.
<span id="x35_19" class="vn">19</span> Mortua est ergo Rachel, et sepulta est in via quæ ducit Ephratam, hæc est Bethlehem.
<span id="x35_20" class="vn">20</span> Erexitque Jacob titulum super sepulchrum ejus : hic est titulus monumenti Rachel, usque in præsentem diem.
<span id="x35_21" class="vn">21</span> Egressus inde, fixit tabernaculum trans Turrem gregis.
<span id="x35_22" class="vn">22</span> Cumque habitaret in illa regione, abiit Ruben, et dormivit cum Bala concubina patris sui : quod illum minime latuit. Erant autem filii Jacob duodecim.
<span id="x35_23" class="vn">23</span> Filii Liæ : primogenitus Ruben, et Simeon, et Levi, et Judas, et Issachar, et Zabulon.
<span id="x35_24" class="vn">24</span> Filii Rachel : Joseph et Benjamin.
<span id="x35_25" class="vn">25</span> Filii Balæ ancillæ Rachelis : Dan et Nephthali.
<span id="x35_26" class="vn">26</span> Filii Zelphæ ancillæ Liæ : Gad et Aser : hi sunt filii Jacob, qui nati sunt ei in Mesopotamia Syriæ.<br class="calibre6"/><br class="calibre6"/>
<span id="x35_27" class="vn">27</span> Venit etiam ad Isaac patrem suum in Mambre, civitatem Arbee, hæc est Hebron, in qua peregrinatus est Abraham et Isaac.
<span id="x35_28" class="vn">28</span> Et completi sunt dies Isaac centum octoginta annorum.
<span id="x35_29" class="vn">29</span> Consumptusque ætate mortuus est : et appositus est populo suo senex et plenus dierum : et sepelierunt eum Esau et Jacob filii sui.
</div><div class="calibre5" id="calibre_pb_35"></div></body></html>
