<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Machabæorum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Sed post triennii tempus, cognovit Judas et qui cum eo erant Demetrium Seleuci cum multitudine valida et navibus per portam Tripolis ascendisse ad loca opportuna,
<span id="x14_2" class="vn">2</span> et tenuisse regiones adversus Antiochum, et ducem ejus Lysiam.
<span id="x14_3" class="vn">3</span> Alcimus autem quidam, qui summus sacerdos fuerat, sed voluntarie coinquinatus est temporibus commistionis, considerans nullo modo sibi esse salutem neque accessum ad altare,
<span id="x14_4" class="vn">4</span> venit ad regem Demetrium centesimo quinquagesimo anno, offerens ei coronam auream et palmam, super hæc et thallos, qui templi esse videbantur. Et ipsa quidem die siluit.
<span id="x14_5" class="vn">5</span> Tempus autem opportunum dementiæ suæ nactus, convocatus a Demetrio ad consilium, et interrogatus quibus rebus et consiliis Judæi niterentur,
<span id="x14_6" class="vn">6</span> respondit : Ipsi qui dicuntur Assidæi Judæorum, quibus præest Judas Machabæus, bella nutriunt, et seditiones movent, nec patiuntur regnum esse quietum :
<span id="x14_7" class="vn">7</span> nam et ego defraudatus parentum gloria (dico autem summo sacerdotio) huc veni :
<span id="x14_8" class="vn">8</span> primo quidem utilitatibus regis fidem servans, secundo autem etiam civibus consulens : nam illorum pravitate universum genus nostrum non minime vexatur.
<span id="x14_9" class="vn">9</span> Sed oro his singulis, o rex, cognitis, et regioni et generi, secundum humanitatem tuam pervulgatam omnibus, prospice :
<span id="x14_10" class="vn">10</span> nam, quamdiu superest Judas, impossibile est pacem esse negotiis.
<span id="x14_11" class="vn">11</span> Talibus autem ab hoc dictis, et ceteri amici hostiliter se habentes adversus Judam, inflammaverunt Demetrium.
<span id="x14_12" class="vn">12</span> Qui statim Nicanorem præpositum elephantorum ducem misit in Judæam :
<span id="x14_13" class="vn">13</span> datis mandatis ut ipsum quidem Judam caperet : eos vero qui cum illo erant, dispergeret, et constitueret Alcimum maximi templi summum sacerdotem.
<span id="x14_14" class="vn">14</span> Tunc gentes quæ de Judæa fugerant Judam, gregatim se Nicanori miscebant, miserias et clades Judæorum prosperitates rerum suarum existimantes.
<span id="x14_15" class="vn">15</span> Audito itaque Judæi Nicanoris adventu, et conventu nationum, conspersi terra rogabant eum qui populum suum constituit, ut in æternum custodiret, quique suam portionem signis evidentibus protegit.
<span id="x14_16" class="vn">16</span> Imperante autem duce, statim inde moverunt, conveneruntque ad castellum Dessau.
<span id="x14_17" class="vn">17</span> Simon vero frater Judæ commiserat cum Nicanore : sed conterritus est repentino adventu adversariorum.<br class="calibre6"/><br class="calibre6"/>
<span id="x14_18" class="vn">18</span> Nicanor tamen, audiens virtutem comitum Judæ, et animi magnitudinem quam pro patriæ certaminibus habebant, sanguine judicium facere metuebat.
<span id="x14_19" class="vn">19</span> Quam ob rem præmisit Posidonium, et Theodotium, et Matthiam, ut darent dextras atque acciperent.
<span id="x14_20" class="vn">20</span> Et cum diu de his consilium ageretur, et ipse dux ad multitudinem retulisset, omnium una fuit sententia amicitiis annuere.
<span id="x14_21" class="vn">21</span> Itaque diem constituerunt, qua secreto inter se agerent : et singulis sellæ prolatæ sunt, et positæ.
<span id="x14_22" class="vn">22</span> Præcepit autem Judas armatos esse locis opportunis, ne forte ab hostibus repente mali aliquid oriretur : et congruum colloquium fecerunt.
<span id="x14_23" class="vn">23</span> Morabatur autem Nicanor Jerosolymis, nihilque inique agebat : gregesque turbarum quæ congregatæ fuerant, dimisit.
<span id="x14_24" class="vn">24</span> Habebat autem Judam semper carum ex animo, et erat viro inclinatus.
<span id="x14_25" class="vn">25</span> Rogavitque eum ducere uxorem, filiosque procreare. Nuptias fecit : quiete egit, communiterque vivebant.<br class="calibre6"/><br class="calibre6"/>
<span id="x14_26" class="vn">26</span> Alcimus autem, videns caritatem illorum ad invicem et conventiones, venit ad Demetrium, et dicebat Nicanorem rebus alienis assentire, Judamque regni insidiatorem successorem sibi destinasse.
<span id="x14_27" class="vn">27</span> Itaque rex exasperatus, et pessimis hujus criminationibus irritatus, scripsit Nicanori, dicens graviter quidem se ferre de amicitiæ conventione, jubere tamen Machabæum citius vinctum mittere Antiochiam.
<span id="x14_28" class="vn">28</span> Quibus cognitis, Nicanor consternabatur, et graviter ferebat, si ea quæ convenerant irrita faceret, nihil læsus a viro :
<span id="x14_29" class="vn">29</span> sed quia regi resistere non poterat, opportunitatem observabat qua præceptum perficeret.
<span id="x14_30" class="vn">30</span> At Machabæus, videns secum austerius agere Nicanorem, et consuetum occursum ferocius exhibentem, intelligens non ex bono esse austeritatem istam, paucis suorum congregatis, occultavit se a Nicanore.
<span id="x14_31" class="vn">31</span> Quod cum ille cognovit, fortiter se a viro præventum, venit ad maximum et sanctissimum templum : et sacerdotibus solitas hostias offerentibus, jussit sibi tradi virum.
<span id="x14_32" class="vn">32</span> Quibus cum juramento dicentibus nescire se ubi esset qui quærebatur, extendens manum ad templum,
<span id="x14_33" class="vn">33</span> juravit, dicens : Nisi Judam mihi vinctum tradideritis, istud Dei fanum in planitiem deducam, et altare effodiam, et templum hoc Libero patri consecrabo.
<span id="x14_34" class="vn">34</span> Et his dictis abiit. Sacerdotes autem protendentes manus in cælum, invocabant eum qui semper propugnator esset gentis ipsorum, hæc dicentes :
<span id="x14_35" class="vn">35</span> Tu, Domine universorum, qui nullius indiges, voluisti templum habitationis tuæ fieri in nobis.
<span id="x14_36" class="vn">36</span> Et nunc, Sancte sanctorum, omnium Domine, conserva in æternum impollutam domum istam, quæ nuper mundata est.<br class="calibre6"/><br class="calibre6"/>
<span id="x14_37" class="vn">37</span> Razias autem quidam de senioribus ab Jerosolymis delatus est Nicanori, vir amator civitatis, et bene audiens : qui pro affectu pater Judæorum appellabatur.
<span id="x14_38" class="vn">38</span> Hic multis temporibus continentiæ propositum tenuit in Judaismo, corpusque et animam tradere contentus pro perseverantia.
<span id="x14_39" class="vn">39</span> Volens autem Nicanor manifestare odium quod habebat in Judæos, misit milites quingentos ut eum comprehenderent.
<span id="x14_40" class="vn">40</span> Putabat enim, si illum decepisset, se cladem Judæis maximam illaturum.
<span id="x14_41" class="vn">41</span> Turbis autem irruere in domum ejus, et januam dirumpere : atque ignem admovere cupientibus, cum jam comprehenderetur, gladio se petiit,
<span id="x14_42" class="vn">42</span> eligens nobiliter mori potius quam subditus fieri peccatoribus, et contra natales suos indignis injuriis agi.
<span id="x14_43" class="vn">43</span> Sed cum per festinationem non certo ictu plagam dedisset, et turbæ intra ostia irrumperent, recurrens audacter ad murum præcipitavit semetipsum viriliter in turbas :
<span id="x14_44" class="vn">44</span> quibus velociter locum dantibus casui ejus, venit per mediam cervicem.
<span id="x14_45" class="vn">45</span> Et cum adhuc spiraret, accensus animo, surrexit, et cum sanguis ejus magno fluxu deflueret, et gravissimis vulneribus esset saucius, cursu turbam pertransiit :
<span id="x14_46" class="vn">46</span> et stans supra quamdam petram præruptam, et jam exsanguis effectus, complexus intestina sua, utrisque manibus projecit super turbas, invocans dominatorem vitæ ac spiritus ut hæc illi iterum redderet : atque ita vita defunctus est.
</div><div class="calibre5" id="calibre_pb_14"></div></body></html>
