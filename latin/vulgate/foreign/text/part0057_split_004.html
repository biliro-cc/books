<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Philippenses - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Itaque fratres mei carissimi, et desideratissimi, gaudium meum, et corona mea : sic state in Domino, carissimi.
<span id="x4_2" class="vn">2</span> Evodiam rogo, et Syntychen deprecor, idipsum sapere in Domino.
<span id="x4_3" class="vn">3</span> Etiam rogo et te, germane compar, adjuva illas, quæ mecum laboraverunt in Evangelio cum Clemente, et ceteris adjutoribus meis, quorum nomina sunt in libro vitæ.
<span id="x4_4" class="vn">4</span> Gaudete in Domino semper : iterum dico gaudete.
<span id="x4_5" class="vn">5</span> Modestia vestra nota sit omnibus hominibus : Dominus prope est.
<span id="x4_6" class="vn">6</span> Nihil solliciti sitis : sed in omni oratione, et obsecratione, cum gratiarum actione petitiones vestræ innotescant apud Deum.
<span id="x4_7" class="vn">7</span> Et pax Dei, quæ exuperat omnem sensum, custodiat corda vestra, et intelligentias vestras in Christo Jesu.
<span id="x4_8" class="vn">8</span> De cetero fratres, quæcumque sunt vera, quæcumque pudica, quæcumque justa, quæcumque sancta, quæcumque amabilia, quæcumque bonæ famæ, siqua virtus, siqua laus disciplinæ, hæc cogitate.
<span id="x4_9" class="vn">9</span> Quæ et didicistis, et accepistis, et audistis, et vidistis in me, hæc agite : et Deus pacis erit vobiscum.<br class="calibre6"/><br class="calibre6"/>
<span id="x4_10" class="vn">10</span> Gavisus sum autem in Domino vehementer, quoniam tandem aliquando refloruistis pro me sentire, sicut et sentiebatis : occupati autem eratis.
<span id="x4_11" class="vn">11</span> Non quasi propter penuriam dico : ego enim didici, in quibus sum, sufficiens esse.
<span id="x4_12" class="vn">12</span> Scio et humiliari, scio et abundare (ubique et in omnibus institutus sum) : et satiari, et esurire, et abundare, et penuriam pati.
<span id="x4_13" class="vn">13</span> Omnia possum in eo qui me confortat.
<span id="x4_14" class="vn">14</span> Verumtamen bene fecistis, communicantes tribulationi meæ.
<span id="x4_15" class="vn">15</span> Scitis autem et vos Philippenses, quod in principio Evangelii, quando profectus sum a Macedonia, nulla mihi ecclesia communicavit in ratione dati et accepti, nisi vos soli :
<span id="x4_16" class="vn">16</span> quia et Thessalonicam semel et bis in usum mihi misistis.
<span id="x4_17" class="vn">17</span> Non quia quæro datum, sed requiro fructum abundantem in ratione vestra.
<span id="x4_18" class="vn">18</span> Habeo autem omnia, et abundo : repletus sum, acceptis ab Epaphrodito quæ misistis odorem suavitatis, hostiam acceptam, placentem Deo.
<span id="x4_19" class="vn">19</span> Deus autem meus impleat omne desiderium vestrum secundum divitias suas in gloria in Christo Jesu.
<span id="x4_20" class="vn">20</span> Deo autem et Patri nostro gloria in sæcula sæculorum. Amen.<br class="calibre6"/><br class="calibre6"/>
<span id="x4_21" class="vn">21</span> Salutate omnem sanctum in Christo Jesu.
<span id="x4_22" class="vn">22</span> Salutant vos, qui mecum sunt, fratres. Salutant vos omnes sancti, maxime autem qui de Cæsaris domo sunt.
<span id="x4_23" class="vn">23</span> Gratia Domini nostri Jesu Christi cum spiritu vestro. Amen.</div>
</body></html>
