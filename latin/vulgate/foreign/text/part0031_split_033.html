<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c33" id="c33"><span class="chapter-num">33</span></a> <span id="x33_1" class="vn">1</span> Et factum est verbum Domini ad me, dicens :
<span id="x33_2" class="vn">2</span> Fili hominis, loquere ad filios populi tui, et dices ad eos : Terra, cum induxero super eam gladium, et tulerit populus terræ virum unum de novissimis suis, et constituerit eum super se speculatorem :
<span id="x33_3" class="vn">3</span> et ille viderit gladium venientem super terram, et cecinerit buccina, et annuntiaverit populo :
<span id="x33_4" class="vn">4</span> audiens autem quisquis ille est sonitum buccinæ, et non se observaverit, veneritque gladius, et tulerit eum : sanguis ipsius super caput ejus erit.
<span id="x33_5" class="vn">5</span> Sonum buccinæ audivit, et non se observavit : sanguis ejus in ipso erit. Si autem se custodierit, animam suam salvabit.
<span id="x33_6" class="vn">6</span> Quod si speculator viderit gladium venientem, et non insonuerit buccina, et populus se non custodierit, veneritque gladius, et tulerit de eis animam : ille quidem in iniquitate sua captus est ; sanguinem autem ejus de manu speculatoris requiram.
<span id="x33_7" class="vn">7</span> Et tu, fili hominis, speculatorem dedi te domui Israël : audiens ergo ex ore meo sermonem, annuntiabis eis ex me.
<span id="x33_8" class="vn">8</span> Si me dicente ad impium : Impie, morte morieris : non fueris locutus ut se custodiat impius a via sua, ipse impius in iniquitate sua morietur ; sanguinem autem ejus de manu tua requiram.
<span id="x33_9" class="vn">9</span> Si autem annuntiante te ad impium ut a viis suis convertatur, non fuerit conversus a via sua, ipse in iniquitate sua morietur, porro tu animam tuam liberasti.<br class="calibre6"/><br class="calibre6"/>
<span id="x33_10" class="vn">10</span> Tu ergo, fili hominis, dic ad domum Israël : Sic locuti estis, dicentes : Iniquitates nostræ et peccata nostra super nos sunt, et in ipsis nos tabescimus : quomodo ergo vivere poterimus ?
<span id="x33_11" class="vn">11</span> Dic ad eos : Vivo ego, dicit Dominus Deus, nolo mortem impii, sed ut convertatur impius a via sua, et vivat. Convertimini, convertimini a viis vestris pessimis, et quare moriemini, domus Israël ?
<span id="x33_12" class="vn">12</span> Tu itaque, fili hominis, dic ad filios populi tui : Justitia justi non liberabit eum, in quacumque die peccaverit, et impietas impii non nocebit ei, in quacumque die conversus fuerit ab impietate sua : et justus non poterit vivere in justitia sua, in quacumque die peccaverit.
<span id="x33_13" class="vn">13</span> Etiamsi dixero justo quod vita vivat, et confisus in justitia sua fecerit iniquitatem, omnes justitiæ ejus oblivioni tradentur, et in iniquitate sua quam operatus est, in ipsa morietur.
<span id="x33_14" class="vn">14</span> Si autem dixero impio : Morte morieris : et egerit pœnitentiam a peccato suo, feceritque judicium et justitiam,
<span id="x33_15" class="vn">15</span> et pignus restituerit ille impius, rapinamque reddiderit, in mandatis vitæ ambulaverit, nec fecerit quidquam injustum : vita vivet, et non morietur.
<span id="x33_16" class="vn">16</span> Omnia peccata ejus quæ peccavit, non imputabuntur ei : judicium et justitiam fecit : vita vivet.
<span id="x33_17" class="vn">17</span> Et dixerunt filii populi tui : Non est æqui ponderis via Domini : et ipsorum via injusta est.
<span id="x33_18" class="vn">18</span> Cum enim recesserit justus a justitia sua, feceritque iniquitates, morietur in eis.
<span id="x33_19" class="vn">19</span> Et cum recesserit impius ab impietate sua, feceritque judicium et justitiam, vivet in eis.
<span id="x33_20" class="vn">20</span> Et dicitis : Non est recta via Domini. Unumquemque juxta vias suas judicabo de vobis, domus Israël.<br class="calibre6"/><br class="calibre6"/>
<span id="x33_21" class="vn">21</span> Et factum est in duodecimo anno, in decimo mense, in quinta mensis transmigrationis nostræ, venit ad me qui fugerat de Jerusalem, dicens : Vastata est civitas.
<span id="x33_22" class="vn">22</span> Manus autem Domini facta fuerat ad me vespere, antequam veniret qui fugerat : aperuitque os meum donec veniret ad me mane : et aperto ore meo, non silui amplius.
<span id="x33_23" class="vn">23</span> Et factum est verbum Domini ad me, dicens :
<span id="x33_24" class="vn">24</span> Fili hominis, qui habitant in ruinosis his super humum Israël, loquentes aiunt : Unus erat Abraham, et hæreditate possedit terram : nos autem multi sumus : nobis data est terra in possessionem.
<span id="x33_25" class="vn">25</span> Idcirco dices ad eos : Hæc dicit Dominus Deus : Qui in sanguine comeditis, et oculos vestros levatis ad immunditias vestras, et sanguinem funditis, numquid terram hæreditate possidebitis ?
<span id="x33_26" class="vn">26</span> stetistis in gladiis vestris, fecistis abominationes, et unusquisque uxorem proximi sui polluit : et terram hæreditate possidebitis ?
<span id="x33_27" class="vn">27</span> Hæc dices ad eos : Sic dicit Dominus Deus : Vivo ego, quia qui in ruinosis habitant, gladio cadent : et qui in agro est, bestiis tradetur ad devorandum : qui autem in præsidiis et speluncis sunt, peste morientur.
<span id="x33_28" class="vn">28</span> Et dabo terram in solitudinem et in desertum, et deficiet superba fortitudo ejus : et desolabuntur montes Israël, eo quod nullus sit qui per eos transeat :
<span id="x33_29" class="vn">29</span> et scient quia ego Dominus, cum dedero terram eorum desolatam et desertam, propter universas abominationes suas quas operati sunt.
<span id="x33_30" class="vn">30</span> Et tu, fili hominis, filii populi tui, qui loquuntur de te juxta muros et in ostiis domorum, et dicunt unus ad alterum, vir ad proximum suum, loquentes : Venite, et audiamus quis sit sermo egrediens a Domino.
<span id="x33_31" class="vn">31</span> Et veniunt ad te, quasi si ingrediatur populus, et sedent coram te populus meus : et audiunt sermones tuos, et non faciunt eos : quia in canticum oris sui vertunt illos, et avaritiam suam sequitur cor eorum.
<span id="x33_32" class="vn">32</span> Et es eis quasi carmen musicum, quod suavi dulcique sono canitur : et audiunt verba tua, et non faciunt ea.
<span id="x33_33" class="vn">33</span> Et cum venerit quod prædictum est (ecce enim venit), tunc scient quod prophetes fuerit inter eos.
</div><div class="calibre5" id="calibre_pb_33"></div></body></html>
