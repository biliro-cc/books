<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c10" id="c10"><span class="chapter-num">10</span></a> <span id="x10_1" class="vn">1</span> Amen, amen dico vobis : qui non intrat per ostium in ovile ovium, sed ascendit aliunde, ille fur est et latro.
<span id="x10_2" class="vn">2</span> Qui autem intrat per ostium, pastor est ovium.
<span id="x10_3" class="vn">3</span> Huic ostiarius aperit, et oves vocem ejus audiunt, et proprias oves vocat nominatim, et educit eas.
<span id="x10_4" class="vn">4</span> Et cum proprias oves emiserit, ante eas vadit : et oves illum sequuntur, quia sciunt vocem ejus.
<span id="x10_5" class="vn">5</span> Alienum autem non sequuntur, sed fugiunt ab eo : quia non noverunt vocem alienorum.
<span id="x10_6" class="vn">6</span> Hoc proverbium dixit eis Jesus : illi autem non cognoverunt quid loqueretur eis.
<span id="x10_7" class="vn">7</span> Dixit ergo eis iterum Jesus : Amen, amen dico vobis, quia ego sum ostium ovium.
<span id="x10_8" class="vn">8</span> Omnes quotquot venerunt, fures sunt, et latrones, et non audierunt eos oves.
<span id="x10_9" class="vn">9</span> Ego sum ostium. Per me si quis introierit, salvabitur : et ingredietur, et egredietur, et pascua inveniet.
<span id="x10_10" class="vn">10</span> Fur non venit nisi ut furetur, et mactet, et perdat. Ego veni ut vitam habeant, et abundantius habeant.
<span id="x10_11" class="vn">11</span> Ego sum pastor bonus. Bonus pastor animam suam dat pro ovibus suis.
<span id="x10_12" class="vn">12</span> Mercenarius autem, et qui non est pastor, cujus non sunt oves propriæ, videt lupum venientem, et dimittit oves, et fugit : et lupus rapit, et dispergit oves ;
<span id="x10_13" class="vn">13</span> mercenarius autem fugit, quia mercenarius est, et non pertinet ad eum de ovibus.
<span id="x10_14" class="vn">14</span> Ego sum pastor bonus : et cognosco meas, et cognoscunt me meæ.
<span id="x10_15" class="vn">15</span> Sicut novit me Pater, et ego agnosco Patrem : et animam meam pono pro ovibus meis.
<span id="x10_16" class="vn">16</span> Et alias oves habeo, quæ non sunt ex hoc ovili : et illas oportet me adducere, et vocem meam audient, et fiet unum ovile et unus pastor.
<span id="x10_17" class="vn">17</span> Propterea me diligit Pater : quia ego pono animam meam, ut iterum sumam eam.
<span id="x10_18" class="vn">18</span> Nemo tollit eam a me : sed ego pono eam a meipso, et potestatem habeo ponendi eam, et potestatem habeo iterum sumendi eam. Hoc mandatum accepi a Patre meo.<br class="calibre6"/><br class="calibre6"/>
<span id="x10_19" class="vn">19</span> Dissensio iterum facta est inter Judæos propter sermones hos.
<span id="x10_20" class="vn">20</span> Dicebant autem multi ex ipsis : Dæmonium habet, et insanit : quid eum auditis ?
<span id="x10_21" class="vn">21</span> Alii dicebant : Hæc verba non sunt dæmonium habentis : numquid dæmonium potest cæcorum oculos aperire ?<br class="calibre6"/><br class="calibre6"/>
<span id="x10_22" class="vn">22</span> Facta sunt autem Encænia in Jerosolymis, et hiems erat.
<span id="x10_23" class="vn">23</span> Et ambulabat Jesus in templo, in porticu Salomonis.
<span id="x10_24" class="vn">24</span> Circumdederunt ergo eum Judæi, et dicebant ei : Quousque animam nostram tollis ? si tu es Christus, dic nobis palam.
<span id="x10_25" class="vn">25</span> Respondit eis Jesus : Loquor vobis, et non creditis : opera quæ ego facio in nomine Patris mei, hæc testimonium perhibent de me :
<span id="x10_26" class="vn">26</span> sed vos non creditis, quia non estis ex ovibus meis.
<span id="x10_27" class="vn">27</span> Oves meæ vocem meam audiunt, et ego cognosco eas, et sequuntur me :
<span id="x10_28" class="vn">28</span> et ego vitam æternam do eis, et non peribunt in æternum, et non rapiet eas quisquam de manu mea.
<span id="x10_29" class="vn">29</span> Pater meus quod dedit mihi, majus omnibus est : et nemo potest rapere de manu Patris mei.
<span id="x10_30" class="vn">30</span> Ego et Pater unum sumus.<br class="calibre6"/><br class="calibre6"/>
<span id="x10_31" class="vn">31</span> Sustulerunt ergo lapides Judæi, ut lapidarent eum.
<span id="x10_32" class="vn">32</span> Respondit eis Jesus : Multa bona opera ostendi vobis ex Patre meo : propter quod eorum opus me lapidatis ?
<span id="x10_33" class="vn">33</span> Responderunt ei Judæi : De bono opere non lapidamus te, sed de blasphemia ; et quia tu homo cum sis, facis teipsum Deum.
<span id="x10_34" class="vn">34</span> Respondit eis Jesus : Nonne scriptum est in lege vestra, Quia ego dixi : Dii estis ?
<span id="x10_35" class="vn">35</span> Si illos dixit deos, ad quos sermo Dei factus est, et non potest solvi Scriptura :
<span id="x10_36" class="vn">36</span> quem Pater sanctificavit, et misit in mundum vos dicitis : Quia blasphemas, quia dixi : Filius Dei sum ?
<span id="x10_37" class="vn">37</span> Si non facio opera Patris mei, nolite credere mihi.
<span id="x10_38" class="vn">38</span> Si autem facio : etsi mihi non vultis credere, operibus credite, ut cognoscatis, et credatis quia Pater in me est, et ego in Patre.
<span id="x10_39" class="vn">39</span> Quærebant ergo eum apprehendere : et exivit de manibus eorum.
<span id="x10_40" class="vn">40</span> Et abiit iterum trans Jordanem, in eum locum ubi erat Joannes baptizans primum, et mansit illic ;
<span id="x10_41" class="vn">41</span> et multi venerunt ad eum, et dicebant : Quia Joannes quidem signum fecit nullum.
<span id="x10_42" class="vn">42</span> Omnia autem quæcumque dixit Joannes de hoc, vera erant. Et multi crediderunt in eum.
</div><div class="calibre5" id="calibre_pb_10"></div></body></html>
