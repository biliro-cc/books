<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c8" id="c8"><span class="chapter-num">8</span></a> <span id="x8_1" class="vn">1</span> Jesus autem perrexit in montem Oliveti :
<span id="x8_2" class="vn">2</span> et diluculo iterum venit in templum, et omnis populus venit ad eum, et sedens docebat eos.
<span id="x8_3" class="vn">3</span> Adducunt autem scribæ et pharisæi mulierem in adulterio deprehensam : et statuerunt eam in medio,
<span id="x8_4" class="vn">4</span> et dixerunt ei : Magister, hæc mulier modo deprehensa est in adulterio.
<span id="x8_5" class="vn">5</span> In lege autem Moyses mandavit nobis hujusmodi lapidare. Tu ergo quid dicis ?
<span id="x8_6" class="vn">6</span> Hoc autem dicebant tentantes eum, ut possent accusare eum. Jesus autem inclinans se deorsum, digito scribebat in terra.
<span id="x8_7" class="vn">7</span> Cum ergo perseverarent interrogantes eum, erexit se, et dixit eis : Qui sine peccato est vestrum, primus in illam lapidem mittat.
<span id="x8_8" class="vn">8</span> Et iterum se inclinans, scribebat in terra.
<span id="x8_9" class="vn">9</span> Audientes autem unus post unum exibant, incipientes a senioribus : et remansit solus Jesus, et mulier in medio stans.
<span id="x8_10" class="vn">10</span> Erigens autem se Jesus, dixit ei : Mulier, ubi sunt qui te accusabant ? nemo te condemnavit ?
<span id="x8_11" class="vn">11</span> Quæ dixit : Nemo, Domine. Dixit autem Jesus : Nec ego te condemnabo : vade, et jam amplius noli peccare.<br class="calibre6"/><br class="calibre6"/>
<span id="x8_12" class="vn">12</span> Iterum ergo locutus est eis Jesus, dicens : Ego sum lux mundi : qui sequitur me, non ambulat in tenebris, sed habebit lumen vitæ.
<span id="x8_13" class="vn">13</span> Dixerunt ergo ei pharisæi : Tu de teipso testimonium perhibes ; testimonium tuum non est verum.
<span id="x8_14" class="vn">14</span> Respondit Jesus, et dixit eis : Et si ego testimonium perhibeo de meipso, verum est testimonium meum : quia scio unde veni et quo vado ; vos autem nescitis unde venio aut quo vado.
<span id="x8_15" class="vn">15</span> Vos secundum carnem judicatis : ego non judico quemquam ;
<span id="x8_16" class="vn">16</span> et si judico ego, judicium meum verum est, quia solus non sum : sed ego et qui misit me, Pater.
<span id="x8_17" class="vn">17</span> Et in lege vestra scriptum est, quia duorum hominum testimonium verum est.
<span id="x8_18" class="vn">18</span> Ego sum qui testimonium perhibeo de meipso, et testimonium perhibet de me qui misit me, Pater.
<span id="x8_19" class="vn">19</span> Dicebant ergo ei : Ubi est Pater tuus ? Respondit Jesus : Neque me scitis, neque Patrem meum : si me sciretis, forsitan et Patrem meum sciretis.
<span id="x8_20" class="vn">20</span> Hæc verba locutus est Jesus in gazophylacio, docens in templo : et nemo apprehendit eum, quia necdum venerat hora ejus.<br class="calibre6"/><br class="calibre6"/>
<span id="x8_21" class="vn">21</span> Dixit ergo iterum eis Jesus : Ego vado, et quæretis me, et in peccato vestro moriemini. Quo ego vado, vos non potestis venire.
<span id="x8_22" class="vn">22</span> Dicebant ergo Judæi : Numquid interficiet semetipsum, quia dixit : Quo ego vado, vos non potestis venire ?
<span id="x8_23" class="vn">23</span> Et dicebat eis : Vos de deorsum estis, ego de supernis sum. Vos de mundo hoc estis, ego non sum de hoc mundo.
<span id="x8_24" class="vn">24</span> Dixi ergo vobis quia moriemini in peccatis vestris : si enim non credideritis quia ego sum, moriemini in peccato vestro.
<span id="x8_25" class="vn">25</span> Dicebant ergo ei : Tu quis es ? Dixit eis Jesus : Principium, qui et loquor vobis.
<span id="x8_26" class="vn">26</span> Multa habeo de vobis loqui, et judicare ; sed qui me misit, verax est ; et ego quæ audivi ab eo, hæc loquor in mundo.
<span id="x8_27" class="vn">27</span> Et non cognoverunt quia Patrem ejus dicebat Deum.
<span id="x8_28" class="vn">28</span> Dixit ergo eis Jesus : Cum exaltaveritis Filium hominis, tunc cognoscetis quia ego sum, et a meipso facio nihil, sed sicut docuit me Pater, hæc loquor :
<span id="x8_29" class="vn">29</span> et qui me misit, mecum est, et non reliquit me solum : quia ego quæ placita sunt ei, facio semper.
<span id="x8_30" class="vn">30</span> Hæc illo loquente, multi crediderunt in eum.
<span id="x8_31" class="vn">31</span> Dicebat ergo Jesus ad eos, qui crediderunt ei, Judæos : Si vos manseritis in sermone meo, vere discipuli mei eritis,
<span id="x8_32" class="vn">32</span> et cognoscetis veritatem, et veritas liberabit vos.
<span id="x8_33" class="vn">33</span> Responderunt ei : Semen Abrahæ sumus, et nemini servivimus umquam : quomodo tu dicis : Liberi eritis ?
<span id="x8_34" class="vn">34</span> Respondit eis Jesus : Amen, amen dico vobis : quia omnis qui facit peccatum, servus est peccati.
<span id="x8_35" class="vn">35</span> Servus autem non manet in domo in æternum : filius autem manet in æternum.
<span id="x8_36" class="vn">36</span> Si ergo vos filius liberaverit, vere liberi eritis.
<span id="x8_37" class="vn">37</span> Scio quia filii Abrahæ estis : sed quæritis me interficere, quia sermo meus non capit in vobis.
<span id="x8_38" class="vn">38</span> Ego quod vidi apud Patrem meum, loquor : et vos quæ vidistis apud patrem vestrum, facitis.
<span id="x8_39" class="vn">39</span> Responderunt, et dixerunt ei : Pater noster Abraham est. Dicit eis Jesus : Si filii Abrahæ estis, opera Abrahæ facite.
<span id="x8_40" class="vn">40</span> Nunc autem quæritis me interficere, hominem, qui veritatem vobis locutus sum, quam audivi a Deo : hoc Abraham non fecit.
<span id="x8_41" class="vn">41</span> Vos facitis opera patris vestri. Dixerunt itaque ei : Nos ex fornicatione non sumus nati : unum patrem habemus Deum.
<span id="x8_42" class="vn">42</span> Dixit ergo eis Jesus : Si Deus pater vester esset, diligeretis utique et me ; ego enim ex Deo processi, et veni : neque enim a meipso veni, sed ille me misit.
<span id="x8_43" class="vn">43</span> Quare loquelam meam non cognoscitis ? Quia non potestis audire sermonem meum.
<span id="x8_44" class="vn">44</span> Vos ex patre diabolo estis : et desideria patris vestri vultis facere. Ille homicida erat ab initio, et in veritate non stetit : quia non est veritas in eo : cum loquitur mendacium, ex propriis loquitur, quia mendax est, et pater ejus.
<span id="x8_45" class="vn">45</span> Ego autem si veritatem dico, non creditis mihi.
<span id="x8_46" class="vn">46</span> Quis ex vobis arguet me de peccato ? si veritatem dico vobis, quare non creditis mihi ?
<span id="x8_47" class="vn">47</span> Qui ex Deo est, verba Dei audit. Propterea vos non auditis, quia ex Deo non estis.<br class="calibre6"/><br class="calibre6"/>
<span id="x8_48" class="vn">48</span> Responderunt ergo Judæi, et dixerunt ei : Nonne bene dicimus nos quia Samaritanus es tu, et dæmonium habes ?
<span id="x8_49" class="vn">49</span> Respondit Jesus : Ego dæmonium non habeo : sed honorifico Patrem meum, et vos inhonorastis me.
<span id="x8_50" class="vn">50</span> Ego autem non quæro gloriam meam : est qui quærat, et judicet.
<span id="x8_51" class="vn">51</span> Amen, amen dico vobis : si quis sermonem meum servaverit, mortem non videbit in æternum.
<span id="x8_52" class="vn">52</span> Dixerunt ergo Judæi : Nunc cognovimus quia dæmonium habes. Abraham mortuus est, et prophetæ ; et tu dicis : Si quis sermonem meum servaverit, non gustabit mortem in æternum.
<span id="x8_53" class="vn">53</span> Numquid tu major es patre nostro Abraham, qui mortuus est ? et prophetæ mortui sunt. Quem teipsum facis ?
<span id="x8_54" class="vn">54</span> Respondit Jesus : Si ego glorifico meipsum, gloria mea nihil est : est Pater meus, qui glorificat me, quem vos dicitis quia Deus vester est,
<span id="x8_55" class="vn">55</span> et non cognovistis eum : ego autem novi eum. Et si dixero quia non scio eum, ero similis vobis, mendax. Sed scio eum, et sermonem ejus servo.
<span id="x8_56" class="vn">56</span> Abraham pater vester exsultavit ut videret diem meum : vidit, et gavisus est.
<span id="x8_57" class="vn">57</span> Dixerunt ergo Judæi ad eum : Quinquaginta annos nondum habes, et Abraham vidisti ?
<span id="x8_58" class="vn">58</span> Dixit eis Jesus : Amen, amen dico vobis, antequam Abraham fieret, ego sum.
<span id="x8_59" class="vn">59</span> Tulerunt ergo lapides, ut jacerent in eum : Jesus autem abscondit se, et exivit de templo.
</div><div class="calibre5" id="calibre_pb_8"></div></body></html>
