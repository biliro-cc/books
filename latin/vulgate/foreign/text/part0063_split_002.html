<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Titum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Tu autem loquere quæ decent sanam doctrinam :
<span id="x2_2" class="vn">2</span> senes ut sobrii sint, pudici, prudentes, sani in fide, in dilectione, in patientia :
<span id="x2_3" class="vn">3</span> anus similiter in habitu sancto, non criminatrices, non multo vino servientes, bene docentes :
<span id="x2_4" class="vn">4</span> ut prudentiam doceant adolescentulas, ut viros suos ament, filios suos diligant,
<span id="x2_5" class="vn">5</span> prudentes, castas, sobrias, domus curam habentes, benignas, subditas viris suis, ut non blasphemetur verbum Dei.
<span id="x2_6" class="vn">6</span> Juvenes similiter hortare ut sobrii sint.
<span id="x2_7" class="vn">7</span> In omnibus teipsum præbe exemplum bonorum operum, in doctrina, in integritate, in gravitate,
<span id="x2_8" class="vn">8</span> verbum sanum, irreprehensibile : ut is qui ex adverso est, vereatur, nihil habens malum dicere de nobis.
<span id="x2_9" class="vn">9</span> Servos dominis suis subditos esse, in omnibus placentes, non contradicentes,
<span id="x2_10" class="vn">10</span> non fraudantes, sed in omnibus fidem bonam ostendentes : ut doctrinam Salvatoris nostri Dei ornent in omnibus.
<span id="x2_11" class="vn">11</span> Apparuit enim gratia Dei Salvatoris nostri omnibus hominibus,
<span id="x2_12" class="vn">12</span> erudiens nos, ut abnegantes impietatem, et sæcularia desideria, sobrie, et juste, et pie vivamus in hoc sæculo,
<span id="x2_13" class="vn">13</span> exspectantes beatam spem, et adventum gloriæ magni Dei, et Salvatoris nostri Jesu Christi :
<span id="x2_14" class="vn">14</span> qui dedit semetipsum pro nobis, ut nos redimeret ab omni iniquitate, et mundaret sibi populum acceptabilem, sectatorem bonorum operum.
<span id="x2_15" class="vn">15</span> Hæc loquere, et exhortare, et argue cum omni imperio. Nemo te contemnat.
</div><div class="calibre5" id="calibre_pb_2"></div></body></html>
