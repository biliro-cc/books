<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a> <span id="x12_1" class="vn">1</span> Hæc sunt præcepta atque judicia, quæ facere debetis in terra, quam Dominus Deus patrum tuorum daturus est tibi, ut possideas eam cunctis diebus, quibus super humum gradieris.
<span id="x12_2" class="vn">2</span> Subvertite omnia loca, in quibus coluerunt gentes, quas possessuri estis, deos suos super montes excelsos, et colles, et subter omne lignum frondosum.
<span id="x12_3" class="vn">3</span> Dissipate aras eorum, et confringite statuas : lucos igne comburite, et idola comminuite : disperdite nomina eorum de locis illis.
<span id="x12_4" class="vn">4</span> Non facietis ita Domino Deo vestro :
<span id="x12_5" class="vn">5</span> sed ad locum, quem elegerit Dominus Deus vester de cunctis tribubus vestris, ut ponat nomen suum ibi, et habitet in eo, venietis :
<span id="x12_6" class="vn">6</span> et offeretis in loco illo holocausta et victimas vestras, decimas et primitias manuum vestrarum, et vota atque donaria, primogenita boum et ovium.
<span id="x12_7" class="vn">7</span> Et comedetis ibi in conspectu Domini Dei vestri : ac lætabimini in cunctis, ad quæ miseritis manum vos et domus vestræ, in quibus benedixerit vobis Dominus Deus vester.
<span id="x12_8" class="vn">8</span> Non facietis ibi quæ nos hic facimus hodie, singuli quod sibi rectum videtur :
<span id="x12_9" class="vn">9</span> neque enim usque in præsens tempus venistis ad requiem, et possessionem, quam Dominus Deus vester daturus est vobis.
<span id="x12_10" class="vn">10</span> Transibitis Jordanem, et habitabitis in terra, quam Dominus Deus vester daturus est vobis, ut requiescatis a cunctis hostibus per circuitum : et absque ullo timore habitetis
<span id="x12_11" class="vn">11</span> in loco, quem elegerit Dominus Deus vester, ut sit nomen ejus in eo : illuc omnia, quæ præcipio, conferetis, holocausta, et hostias, ac decimas, et primitias manuum vestrarum : et quidquid præcipuum est in muneribus, quæ vovebitis Domino.
<span id="x12_12" class="vn">12</span> Ibi epulabimini coram Domino Deo vestro, vos et filii ac filiæ vestræ, famuli et famulæ, atque Levites qui in urbibus vestris commoratur : neque enim habet aliam partem et possessionem inter vos.
<span id="x12_13" class="vn">13</span> Cave ne offeras holocausta tua in omni loco, quem videris :
<span id="x12_14" class="vn">14</span> sed in eo, quem elegerit Dominus, in una tribuum tuarum offeres hostias, et facies quæcumque præcipio tibi.<br class="calibre6"/><br class="calibre6"/>
<span id="x12_15" class="vn">15</span> Sin autem comedere volueris, et te esus carnium delectaverit, occide, comede juxta benedictionem Domini Dei tui, quam dedit tibi in urbibus tuis : sive immundum fuerit, hoc est, maculatum et debile : sive mundum, hoc est, integrum et sine macula, quod offerri licet, sicut capream et cervum, comedes :
<span id="x12_16" class="vn">16</span> absque esu dumtaxat sanguinis, quem super terram quasi aquam effundes.
<span id="x12_17" class="vn">17</span> Non poteris comedere in oppidis tuis decimam frumenti, et vini, et olei tui, primogenita armentorum et pecorum, et omnia quæ voveris, et sponte offerre volueris, et primitias manuum tuarum :
<span id="x12_18" class="vn">18</span> sed coram Domino Deo tuo comedes ea in loco, quem elegerit Dominus Deus tuus, tu et filius tuus, et filia tua, et servus et famula, atque Levites qui manet in urbibus tuis : et lætaberis et reficieris coram Domino Deo tuo in cunctis ad quæ extenderis manum tuam.
<span id="x12_19" class="vn">19</span> Cave ne derelinquas Levitem in omni tempore quo versaris in terra.
<span id="x12_20" class="vn">20</span> Quando dilataverit Dominus Deus tuus terminos tuos, sicut locutus est tibi, et volueris vesci carnibus, quas desiderat anima tua :
<span id="x12_21" class="vn">21</span> locus autem, quem elegerit Dominus Deus tuus ut sit nomen ejus ibi, si procul fuerit, occides de armentis et pecoribus, quæ habueris, sicut præcepi tibi, et comedes in oppidis tuis, ut tibi placet.
<span id="x12_22" class="vn">22</span> Sicut comeditur caprea et cervus, ita vesceris eis : et mundus et immundus in commune vescentur.
<span id="x12_23" class="vn">23</span> Hoc solum cave, ne sanguinem comedas : sanguis enim eorum pro anima est, et idcirco non debes animam comedere cum carnibus :
<span id="x12_24" class="vn">24</span> sed super terram fundes quasi aquam,
<span id="x12_25" class="vn">25</span> ut bene sit tibi et filiis tuis post te, cum feceris quod placet in conspectu Domini.
<span id="x12_26" class="vn">26</span> Quæ autem sanctificaveris, et voveris Domino, tolles, et venies ad locum, quem elegerit Dominus :
<span id="x12_27" class="vn">27</span> et offeres oblationes tuas carnem et sanguinem super altare Domini Dei tui : sanguinem hostiarum fundes in altari ; carnibus autem ipse vesceris.
<span id="x12_28" class="vn">28</span> Observa et audi omnia quæ ego præcipio tibi, ut bene sit tibi et filiis tuis post te in sempiternum, cum feceris quod bonum est et placitum in conspectu Domini Dei tui.
<span id="x12_29" class="vn">29</span> Quando disperdiderit Dominus Deus tuus ante faciem tuam gentes, ad quas ingredieris possidendas, et possederis eas, atque habitaveris in terra earum :
<span id="x12_30" class="vn">30</span> cave ne imiteris eas, postquam te fuerint introëunte subversæ, et requiras cæremonias earum, dicens : Sicut coluerunt gentes istæ deos suos, ita et ego colam.
<span id="x12_31" class="vn">31</span> Non facies similiter Domino Deo tuo. Omnes enim abominationes, quas aversatur Dominus, fecerunt diis suis, offerentes filios et filias, et comburentes igni.
<span id="x12_32" class="vn">32</span> Quod præcipio tibi, hoc tantum facito Domino : nec addas quidquam, nec minuas.
</div><div class="calibre5" id="calibre_pb_12"></div></body></html>
