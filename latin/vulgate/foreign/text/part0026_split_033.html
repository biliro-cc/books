<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ecclesiasticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c33" id="c33"><span class="chapter-num">33</span></a><div class="poetry"> <span id="x33_1" class="vn">1</span> Timenti Dominum non occurrent mala :<br class="calibre6"/> sed in tentatione Deus illum conservabit, et liberabit a malis.<br class="calibre6"/> Sapiens non odit mandata et justitias,<br class="calibre6"/>
<span id="x33_2" class="vn">2</span> et non illidetur quasi in procella navis.<br class="calibre6"/>
<span id="x33_3" class="vn">3</span> Homo sensatus credit legi Dei,<br class="calibre6"/> et lex illi fidelis.</div><br class="calibre6"/><br class="calibre6"/>
<div class="poetry"><span id="x33_4" class="vn">4</span> Qui interrogationem manifestat parabit verbum,<br class="calibre6"/> et sic deprecatus exaudietur :<br class="calibre6"/> et conservabit disciplinam, et tunc respondebit.<br class="calibre6"/>
<span id="x33_5" class="vn">5</span> Præcordia fatui quasi rota carri,<br class="calibre6"/> et quasi axis versatilis cogitatus illius.<br class="calibre6"/>
<span id="x33_6" class="vn">6</span> Equus emissarius, sic et amicus subsannator :<br class="calibre6"/> sub omni supra sedente hinnit.</div><br class="calibre6"/><br class="calibre6"/>
<div class="poetry"><span id="x33_7" class="vn">7</span> Quare dies diem superat, et iterum lux lucem,<br class="calibre6"/> et annus annum a sole ?<br class="calibre6"/>
<span id="x33_8" class="vn">8</span> A Domini scientia separati sunt,<br class="calibre6"/> facto sole, et præceptum custodiente.<br class="calibre6"/>
<span id="x33_9" class="vn">9</span> Et immutavit tempora, et dies festos ipsorum,<br class="calibre6"/> et in illis dies festos celebraverunt ad horam.<br class="calibre6"/>
<span id="x33_10" class="vn">10</span> Ex ipsis exaltavit et magnificavit Deus,<br class="calibre6"/> et ex ipsis posuit in numerum dierum :<br class="calibre6"/> et omnes homines de solo et ex terra unde creatus est Adam.<br class="calibre6"/>
<span id="x33_11" class="vn">11</span> In multitudine disciplinæ Dominus separavit eos,<br class="calibre6"/> et immutavit vias eorum.<br class="calibre6"/>
<span id="x33_12" class="vn">12</span> Ex ipsis benedixit et exaltavit,<br class="calibre6"/> et ex ipsis sanctificavit, et ad se applicavit,<br class="calibre6"/> et ex ipsis maledixit, et humiliavit,<br class="calibre6"/> et convertit illos a separatione ipsorum.<br class="calibre6"/>
<span id="x33_13" class="vn">13</span> Quasi lutum figuli in manu ipsius,<br class="calibre6"/> plasmare illud et disponere.<br class="calibre6"/>
<span id="x33_14" class="vn">14</span> Omnes viæ ejus secundum dispositionem ejus :<br class="calibre6"/> sic homo in manu illius qui se fecit,<br class="calibre6"/> et reddet illi secundum judicium suum.<br class="calibre6"/>
<span id="x33_15" class="vn">15</span> Contra malum bonum est, et contra mortem vita :<br class="calibre6"/> sic et contra virum justum peccator,<br class="calibre6"/> et sic intuere in omnia opera Altissimi,<br class="calibre6"/> duo et duo, et unum contra unum.</div><br class="calibre6"/><br class="calibre6"/>
<div class="poetry"><span id="x33_16" class="vn">16</span> Et ego novissimus evigilavi,<br class="calibre6"/> et quasi qui colligit acinos post vindemiatores.<br class="calibre6"/>
<span id="x33_17" class="vn">17</span> In benedictione Dei et ipse speravi,<br class="calibre6"/> et quasi qui vindemiat replevi torcular.<br class="calibre6"/>
<span id="x33_18" class="vn">18</span> Respicite quoniam non mihi soli laboravi,<br class="calibre6"/> sed omnibus exquirentibus disciplinam.<br class="calibre6"/>
<span id="x33_19" class="vn">19</span> Audite me, magnates et omnes populi :<br class="calibre6"/> et rectores ecclesiæ, auribus percipite.</div><br class="calibre6"/><br class="calibre6"/>
<div class="poetry"><span id="x33_20" class="vn">20</span> Filio et mulieri, fratri et amico,<br class="calibre6"/> non des potestatem super te in vita tua :<br class="calibre6"/> et non dederis alii possessionem tuam,<br class="calibre6"/> ne forte pœniteat te, et depreceris pro illis.<br class="calibre6"/>
<span id="x33_21" class="vn">21</span> Dum adhuc superes et aspiras,<br class="calibre6"/> non immutabit te omnis caro.<br class="calibre6"/>
<span id="x33_22" class="vn">22</span> Melius est enim ut filii tui te rogent,<br class="calibre6"/> quam te respicere in manus filiorum tuorum.<br class="calibre6"/>
<span id="x33_23" class="vn">23</span> In omnibus operibus tuis præcellens esto.<br class="calibre6"/>
<span id="x33_24" class="vn">24</span> Ne dederis maculam in gloria tua.<br class="calibre6"/> In die consummationis dierum vitæ tuæ, et in tempore exitus tui,<br class="calibre6"/> distribue hæreditatem tuam.</div><br class="calibre6"/><br class="calibre6"/>
<div class="poetry"><span id="x33_25" class="vn">25</span> Cibaria, et virga, et onus asino :<br class="calibre6"/> panis, et disciplina, et opus servo.<br class="calibre6"/>
<span id="x33_26" class="vn">26</span> Operatur in disciplina, et quærit requiescere :<br class="calibre6"/> laxa manus illi, et quærit libertatem.<br class="calibre6"/>
<span id="x33_27" class="vn">27</span> Jugum et lorum curvant collum durum,<br class="calibre6"/> et servum inclinant operationes assiduæ.<br class="calibre6"/>
<span id="x33_28" class="vn">28</span> Servo malevolo tortura et compedes :<br class="calibre6"/> mitte illum in operationem, ne vacet :<br class="calibre6"/>
<span id="x33_29" class="vn">29</span> multam enim malitiam docuit otiositas.<br class="calibre6"/>
<span id="x33_30" class="vn">30</span> In opera constitue eum :<br class="calibre6"/> sic enim condecet illum.<br class="calibre6"/> Quod si non obaudierit, curva illum compedibus,<br class="calibre6"/> et non amplifices super omnem carnem :<br class="calibre6"/> verum sine judicio nihil facias grave.<br class="calibre6"/>
<span id="x33_31" class="vn">31</span> Si est tibi servus fidelis, sit tibi quasi anima tua :<br class="calibre6"/> quasi fratrem sic eum tracta,<br class="calibre6"/> quoniam in sanguine animæ comparasti illum.<br class="calibre6"/>
<span id="x33_32" class="vn">32</span> Si læseris eum injuste,<br class="calibre6"/> in fugam convertetur :<br class="calibre6"/>
<span id="x33_33" class="vn">33</span> et si extollens discesserit,<br class="calibre6"/> quem quæras et in qua via quæras illum nescis.</div>
</div><div class="calibre5" id="calibre_pb_33"></div></body></html>
