<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Lucas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c13" id="c13"><span class="chapter-num">13</span></a> <span id="x13_1" class="vn">1</span> Aderant autem quidam ipso in tempore, nuntiantes illi de Galilæis, quorum sanguinem Pilatus miscuit cum sacrificiis eorum.
<span id="x13_2" class="vn">2</span> Et respondens dixit illis : Putatis quod hi Galilæi præ omnibus Galilæis peccatores fuerint, quia talia passi sunt ?
<span id="x13_3" class="vn">3</span> Non, dico vobis : sed nisi pœnitentiam habueritis, omnes similiter peribitis.
<span id="x13_4" class="vn">4</span> Sicut illi decem et octo, supra quos cecidit turris in Siloë, et occidit eos : putatis quia et ipsi debitores fuerint præter omnes homines habitantes in Jerusalem ?
<span id="x13_5" class="vn">5</span> Non, dico vobis : sed si pœnitentiam non egeritis, omnes similiter peribitis.<br class="calibre6"/><br class="calibre6"/>
<span id="x13_6" class="vn">6</span> Dicebat autem et hanc similitudinem : Arborem fici habebat quidam plantatam in vinea sua, et venit quærens fructum in illa, et non invenit.
<span id="x13_7" class="vn">7</span> Dixit autem ad cultorem vineæ : Ecce anni tres sunt ex quo venio quærens fructum in ficulnea hac, et non invenio : succide ergo illam : ut quid etiam terram occupat ?
<span id="x13_8" class="vn">8</span> At ille respondens, dicit illi : Domine dimitte illam et hoc anno, usque dum fodiam circa illam, et mittam stercora,
<span id="x13_9" class="vn">9</span> et siquidem fecerit fructum : sin autem, in futurum succides eam.<br class="calibre6"/><br class="calibre6"/>
<span id="x13_10" class="vn">10</span> Erat autem docens in synagoga eorum sabbatis.
<span id="x13_11" class="vn">11</span> Et ecce mulier, quæ habebat spiritum infirmitatis annis decem et octo : et erat inclinata, nec omnino poterat sursum respicere.
<span id="x13_12" class="vn">12</span> Quam cum videret Jesus, vocavit eam ad se, et ait illi : Mulier, dimissa es ab infirmitate tua.
<span id="x13_13" class="vn">13</span> Et imposuit illi manus, et confestim erecta est, et glorificabat Deum.
<span id="x13_14" class="vn">14</span> Respondens autem archisynagogus, indignans quia sabbato curasset Jesus, dicebat turbæ : Sex dies sunt in quibus oportet operari : in his ergo venite, et curamini, et non in die sabbati.
<span id="x13_15" class="vn">15</span> Respondens autem ad illum Dominus, dixit : Hypocritæ, unusquisque vestrum sabbato non solvit bovem suum, aut asinum a præsepio, et ducit adaquare ?
<span id="x13_16" class="vn">16</span> Hanc autem filiam Abrahæ, quam alligavit Satanas, ecce decem et octo annis, non oportuit solvi a vinculo isto die sabbati ?
<span id="x13_17" class="vn">17</span> Et cum hæc diceret, erubescebant omnes adversarii ejus : et omnis populus gaudebat in universis, quæ gloriose fiebant ab eo.<br class="calibre6"/><br class="calibre6"/>
<span id="x13_18" class="vn">18</span> Dicebat ergo : Cui simile est regnum Dei, et cui simile æstimabo illud ?
<span id="x13_19" class="vn">19</span> Simile est grano sinapis, quod acceptum homo misit in hortum suum, et crevit, et factum est in arborem magnam : et volucres cæli requieverunt in ramis ejus.
<span id="x13_20" class="vn">20</span> Et iterum dixit : Cui simile æstimabo regnum Dei ?
<span id="x13_21" class="vn">21</span> Simile est fermento, quod acceptum mulier abscondit in farinæ sata tria, donec fermentaretur totum.<br class="calibre6"/><br class="calibre6"/>
<span id="x13_22" class="vn">22</span> Et ibat per civitates et castella, docens, et iter faciens in Jerusalem.
<span id="x13_23" class="vn">23</span> Ait autem illi quidam : Domine, si pauci sunt, qui salvantur ? Ipse autem dixit ad illos :
<span id="x13_24" class="vn">24</span> Contendite intrare per angustam portam : quia multi, dico vobis, quærent intrare, et non poterunt.
<span id="x13_25" class="vn">25</span> Cum autem intraverit paterfamilias, et clauserit ostium, incipietis foris stare, et pulsare ostium, dicentes : Domine, aperi nobis : et respondens dicet vobis : Nescio vos unde sitis :
<span id="x13_26" class="vn">26</span> tunc incipietis dicere : Manducavimus coram te, et bibimus, et in plateis nostris docuisti.
<span id="x13_27" class="vn">27</span> Et dicet vobis : Nescio vos unde sitis : discedite a me omnes operarii iniquitatis.
<span id="x13_28" class="vn">28</span> Ibi erit fletus et stridor dentium : cum videritis Abraham, et Isaac, et Jacob, et omnes prophetas in regno Dei, vos autem expelli foras.
<span id="x13_29" class="vn">29</span> Et venient ab oriente, et occidente, et aquilone, et austro, et accumbent in regno Dei.
<span id="x13_30" class="vn">30</span> Et ecce sunt novissimi qui erunt primi, et sunt primi qui erunt novissimi.<br class="calibre6"/><br class="calibre6"/>
<span id="x13_31" class="vn">31</span> In ipsa die accesserunt quidam pharisæorum, dicentes illi : Exi, et vade hinc : quia Herodes vult te occidere.
<span id="x13_32" class="vn">32</span> Et ait illis : Ite, et dicite vulpi illi : Ecce ejicio dæmonia, et sanitates perficio hodie, et cras, et tertia die consummor.
<span id="x13_33" class="vn">33</span> Verumtamen oportet me hodie et cras et sequenti die ambulare : quia non capit prophetam perire extra Jerusalem.
<span id="x13_34" class="vn">34</span> Jerusalem, Jerusalem, quæ occidis prophetas, et lapidas eos qui mittuntur ad te, quoties volui congregare filios tuos quemadmodum avis nidum suum sub pennis, et noluisti ?
<span id="x13_35" class="vn">35</span> Ecce relinquetur vobis domus vestra deserta. Dico autem vobis, quia non videbitis me donec veniat cum dicetis : Benedictus qui venit in nomine Domini.
</div><div class="calibre5" id="calibre_pb_13"></div></body></html>
