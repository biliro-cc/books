<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c19" id="c19"><span class="chapter-num">19</span></a> <span id="x19_1" class="vn">1</span> Mense tertio egressionis Israël de terra Ægypti, in die hac venerunt in solitudinem Sinai.
<span id="x19_2" class="vn">2</span> Nam profecti de Raphidim, et pervenientes usque in desertum Sinai, castrametati sunt in eodem loco, ibique Israël fixit tentoria e regione montis.<br class="calibre6"/><br class="calibre6"/>
<span id="x19_3" class="vn">3</span> Moyses autem ascendit ad Deum : vocavitque eum Dominus de monte, et ait : Hæc dices domui Jacob, et annuntiabis filiis Israël :
<span id="x19_4" class="vn">4</span> Vos ipsi vidistis quæ fecerim Ægyptiis, quomodo portaverim vos super alas aquilarum, et assumpserim mihi.
<span id="x19_5" class="vn">5</span> Si ergo audieritis vocem meam, et custodieritis pactum meum, eritis mihi in peculium de cunctis populis : mea est enim omnis terra :
<span id="x19_6" class="vn">6</span> et vos eritis mihi in regnum sacerdotale, et gens sancta. Hæc sunt verba quæ loqueris ad filios Israël.
<span id="x19_7" class="vn">7</span> Venit Moyses : et convocatis majoribus natu populi, exposuit omnes sermones quos mandaverat Dominus.
<span id="x19_8" class="vn">8</span> Responditque omnis populus simul : Cuncta quæ locutus est Dominus, faciemus. Cumque retulisset Moyses verba populi ad Dominum,
<span id="x19_9" class="vn">9</span> ait ei Dominus : Jam nunc veniam ad te in caligine nubis, ut audiat me populus loquentem ad te, et credat tibi in perpetuum. Nuntiavit ergo Moyses verba populi ad Dominum.<br class="calibre6"/><br class="calibre6"/>
<span id="x19_10" class="vn">10</span> Qui dixit ei : Vade ad populum, et sanctifica illos hodie, et cras, laventque vestimenta sua.
<span id="x19_11" class="vn">11</span> Et sint parati in diem tertium : in die enim tertia descendet Dominus coram omni plebe super montem Sinai.
<span id="x19_12" class="vn">12</span> Constituesque terminos populo per circuitum, et dices ad eos : Cavete ne ascendatis in montem, nec tangatis fines illius : omnis qui tetigerit montem, morte morietur.
<span id="x19_13" class="vn">13</span> Manus non tanget eum, sed lapidibus opprimetur, aut confodietur jaculis : sive jumentum fuerit, sive homo, non vivet : cum cœperit clangere buccina, tunc ascendant in montem.
<span id="x19_14" class="vn">14</span> Descenditque Moyses de monte ad populum, et sanctificavit eum. Cumque lavissent vestimenta sua,
<span id="x19_15" class="vn">15</span> ait ad eos : Estote parati in diem tertium, et ne appropinquetis uxoribus vestris.<br class="calibre6"/><br class="calibre6"/>
<span id="x19_16" class="vn">16</span> Jamque advenerat tertius dies, et mane inclaruerat : et ecce cœperunt audiri tonitrua, ac micare fulgura, et nubes densissima operire montem, clangorque buccinæ vehementius perstrepebat : et timuit populus qui erat in castris.
<span id="x19_17" class="vn">17</span> Cumque eduxisset eos Moyses in occursum Dei de loco castrorum, steterunt ad radices montis.
<span id="x19_18" class="vn">18</span> Totus autem mons Sinai fumabat, eo quod descendisset Dominus super eum in igne : et ascenderet fumus ex eo quasi de fornace, eratque omnis mons terribilis.
<span id="x19_19" class="vn">19</span> Et sonitus buccinæ paulatim crescebat in majus, et prolixius tendebatur : Moyses loquebatur, et Deus respondebat ei.
<span id="x19_20" class="vn">20</span> Descenditque Dominus super montem Sinai in ipso montis vertice, et vocavit Moysen in cacumen ejus. Quo cum ascendisset,
<span id="x19_21" class="vn">21</span> dixit ad eum : Descende, et contestare populum : ne forte velit transcendere terminos ad videndum Dominum, et pereat ex eis plurima multitudo.
<span id="x19_22" class="vn">22</span> Sacerdotes quoque qui accedunt ad Dominum, sanctificentur, ne percutiat eos.
<span id="x19_23" class="vn">23</span> Dixitque Moyses ad Dominum : Non poterit vulgus ascendere in montem Sinai : tu enim testificatus es, et jussisti, dicens : Pone terminos circa montem, et sanctifica illum.
<span id="x19_24" class="vn">24</span> Cui ait Dominus : Vade, descende : ascendesque tu, et Aaron tecum : sacerdotes autem et populus ne transeant terminos, nec ascendant ad Dominum, ne forte interficiat illos.
<span id="x19_25" class="vn">25</span> Descenditque Moyses ad populum, et omnia narravit eis.
</div><div class="calibre5" id="calibre_pb_19"></div></body></html>
