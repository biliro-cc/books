<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judith - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c13" id="c13"><span class="chapter-num">13</span></a> <span id="x13_1" class="vn">1</span> Ut autem sero factum est, festinaverunt servi illius ad hospitia sua, et conclusit Vagao ostia cubiculi, et abiit.
<span id="x13_2" class="vn">2</span> Erant autem omnes fatigati a vino,
<span id="x13_3" class="vn">3</span> eratque Judith sola in cubiculo.
<span id="x13_4" class="vn">4</span> Porro Holofernes jacebat in lecto, nimia ebrietate sopitus.
<span id="x13_5" class="vn">5</span> Dixitque Judith puellæ suæ ut staret foris ante cubiculum, et observaret.
<span id="x13_6" class="vn">6</span> Stetitque Judith ante lectum, orans cum lacrimis, et labiorum motu in silentio,
<span id="x13_7" class="vn">7</span> dicens : Confirma me, Domine Deus Israël, et respice in hac hora ad opera manuum mearum, ut, sicut promisisti, Jerusalem civitatem tuam erigas : et hoc quod credens per te posse fieri cogitavi, perficiam.
<span id="x13_8" class="vn">8</span> Et cum hæc dixisset, accessit ad columnam quæ erat ad caput lectuli ejus, et pugionem ejus, qui in ea ligatus pendebat, exsolvit.
<span id="x13_9" class="vn">9</span> Cumque evaginasset illum, apprehendit comam capitis ejus, et ait : Confirma me, Domine Deus, in hac hora.
<span id="x13_10" class="vn">10</span> Et percussit bis in cervicem ejus, et abscidit caput ejus, et abstulit conopeum ejus a columnis, et evolvit corpus ejus truncum.
<span id="x13_11" class="vn">11</span> Et post pusillum exivit, et tradidit caput Holofernis ancillæ suæ, et jussit ut mitteret illud in peram suam.
<span id="x13_12" class="vn">12</span> Et exierunt duæ, secundum consuetudinem suam, quasi ad orationem, et transierunt castra, et gyrantes vallem, venerunt ad portam civitatis.
<span id="x13_13" class="vn">13</span> Et dixit Judith a longe custodibus murorum : Aperite portas, quoniam nobiscum est Deus, qui fecit virtutem in Israël.<br class="calibre6"/><br class="calibre6"/>
<span id="x13_14" class="vn">14</span> Et factum est cum audissent viri vocem ejus, vocaverunt presbyteros civitatis.
<span id="x13_15" class="vn">15</span> Et concurrerunt ad eam omnes, a minimo usque ad maximum : quoniam sperabant eam jam non esse venturam.
<span id="x13_16" class="vn">16</span> Et accendentes luminaria, congyraverunt circa eam universi : illa autem ascendens in eminentiorem locum, jussit fieri silentium. Cumque omnes tacuissent,
<span id="x13_17" class="vn">17</span> dixit Judith : Laudate Dominum Deum nostrum, qui non deseruit sperantes in se,
<span id="x13_18" class="vn">18</span> et in me ancilla sua adimplevit misericordiam suam, quam promisit domui Israël : et interfecit in manu mea hostem populi sui hac nocte.
<span id="x13_19" class="vn">19</span> Et proferens de pera caput Holofernis, ostendit illis, dicens : Ecce caput Holofernis principis militiæ Assyriorum, et ecce conopeum illius, in quo recumbebat in ebrietate sua, ubi per manum feminæ percussit illum Dominus Deus noster.
<span id="x13_20" class="vn">20</span> Vivit autem ipse Dominus, quoniam custodivit me angelus ejus et hinc euntem, et ibi commorantem, et inde huc revertentem, et non permisit me Dominus ancillam suam coinquinari, sed sine pollutione peccati revocavit me vobis gaudentem in victoria sua, in evasione mea, et in liberatione vestra.
<span id="x13_21" class="vn">21</span> Confitemini illi omnes, quoniam bonus, quoniam in sæculum misericordia ejus.
<span id="x13_22" class="vn">22</span> Universi autem adorantes Dominum, dixerunt ad eam : Benedixit te Dominus in virtute sua, quia per te ad nihilum redegit inimicos nostros.
<span id="x13_23" class="vn">23</span> Porro Ozias princeps populi Israël dixit ad eam : Benedicta es tu, filia, a Domino Deo excelso præ omnibus mulieribus super terram.
<span id="x13_24" class="vn">24</span> Benedictus Dominus, qui creavit cælum et terram, qui te direxit in vulnera capitis principis inimicorum nostrorum :
<span id="x13_25" class="vn">25</span> quia hodie nomen tuum ita magnificavit, ut non recedat laus tua de ore hominum qui memores fuerint virtutis Domini in æternum, pro quibus non pepercisti animæ tuæ propter angustias et tribulationem generis tui, sed subvenisti ruinæ ante conspectum Dei nostri.
<span id="x13_26" class="vn">26</span> Et dixit omnis populus : Fiat, fiat.<br class="calibre6"/><br class="calibre6"/>
<span id="x13_27" class="vn">27</span> Porro Achior vocatus venit, et dixit ei Judith : Deus Israël, cui tu testimonium dedisti quod ulciscatur se de inimicis suis, ipse caput omnium incredulorum incidit hac nocte in manu mea.
<span id="x13_28" class="vn">28</span> Et ut probes quia ita est, ecce caput Holofernis, qui in contemptu superbiæ suæ Deum Israël contempsit, et tibi interitum minabatur, dicens : Cum captus fuerit populus Israël, gladio perforari præcipiam latera tua.
<span id="x13_29" class="vn">29</span> Videns autem Achior caput Holofernis, angustiatus præ pavore cecidit in faciem suam super terram, et æstuavit anima ejus.
<span id="x13_30" class="vn">30</span> Postea vero quam resumpto spiritu recreatus est, procidit ad pedes ejus, et adoravit eam, et dixit :
<span id="x13_31" class="vn">31</span> Benedicta tu a Deo tuo in omni tabernaculo Jacob, quoniam in omni gente quæ audierit nomen tuum, magnificabitur super te Deus Israël.
</div><div class="calibre5" id="calibre_pb_13"></div></body></html>
