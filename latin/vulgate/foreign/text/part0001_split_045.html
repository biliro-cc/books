<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c45" id="c45"><span class="chapter-num">45</span></a> <span id="x45_1" class="vn">1</span> Non se poterat ultra cohibere Joseph multis coram astantibus : unde præcepit ut egrederentur cuncti foras, et nullus interesset alienus agnitioni mutuæ.
<span id="x45_2" class="vn">2</span> Elevavitque vocem cum fletu, quam audierunt Ægyptii, omnisque domus Pharaonis.
<span id="x45_3" class="vn">3</span> Et dixit fratribus suis : Ego sum Joseph : adhuc pater meus vivit ? Non poterant respondere fratres nimio terrore perterriti.
<span id="x45_4" class="vn">4</span> Ad quos ille clementer : Accedite, inquit, ad me. Et cum accessissent prope : Ego sum, ait, Joseph, frater vester, quem vendidistis in Ægyptum.
<span id="x45_5" class="vn">5</span> Nolite pavere, neque vobis durum esse videatur quod vendidistis me in his regionibus : pro salute enim vestra misit me Deus ante vos in Ægyptum.
<span id="x45_6" class="vn">6</span> Biennium est enim quod cœpit fames esse in terra : et adhuc quinque anni restant, quibus nec arari poterit, nec meti.
<span id="x45_7" class="vn">7</span> Præmisitque me Deus ut reservemini super terram, et escas ad vivendum habere possitis.
<span id="x45_8" class="vn">8</span> Non vestro consilio, sed Dei voluntate huc missum sum : qui fecit me quasi patrem Pharaonis, et dominum universæ domus ejus, ac principem in omni terra Ægypti.
<span id="x45_9" class="vn">9</span> Festinate, et ascendite ad patrem meum, et dicetis ei : Hæc mandat filius tuus Joseph : Deus fecit me dominum universæ terræ Ægypti : descende ad me, ne moreris,
<span id="x45_10" class="vn">10</span> et habitabis in terra Gessen : erisque juxta me tu, et filii tui, et filii filiorum tuorum, oves tuæ, et armenta tua, et universa quæ possides :
<span id="x45_11" class="vn">11</span> ibique te pascam (adhuc enim quinque anni residui sunt famis) ne et tu pereas, et domus tua, et omnia quæ possides.
<span id="x45_12" class="vn">12</span> En oculi vestri, et oculi fratris mei Benjamin, vident quod os meum loquatur ad vos.
<span id="x45_13" class="vn">13</span> Nuntiate patri meo universam gloriam meam, et cuncta quæ vidistis in Ægypto : festinate, et adducite eum ad me.
<span id="x45_14" class="vn">14</span> Cumque amplexatus recidisset in collum Benjamin fratris sui, flevit : illo quoque similiter flente super collum ejus.
<span id="x45_15" class="vn">15</span> Osculatusque est Joseph omnes fratres suos, et ploravit super singulos : post quæ ausi sunt loqui ad eum.
<span id="x45_16" class="vn">16</span> Auditumque est, et celebri sermone vulgatum in aula regis : Venerunt fratres Joseph : et gavisus est Pharao, atque omnis familia ejus.
<span id="x45_17" class="vn">17</span> Dixitque ad Joseph ut imperaret fratribus suis, dicens : Onerantes jumenta, ite in terram Chanaan,
<span id="x45_18" class="vn">18</span> et tollite inde patrem vestrum et cognationem, et venite ad me : et ego dabo vobis omnia bona Ægypti, ut comedatis medullam terræ.
<span id="x45_19" class="vn">19</span> Præcipe etiam ut tollant plaustra de terra Ægypti, ad subvectionem parvulorum suorum ac conjugum : et dicito : Tollite patrem vestrum, et properate quantocius venientes.
<span id="x45_20" class="vn">20</span> Nec dimittatis quidquam de supellectili vestra : quia omnes opes Ægypti vestræ erunt.<br class="calibre6"/><br class="calibre6"/>
<span id="x45_21" class="vn">21</span> Feceruntque filii Israël ut eis mandatum fuerat. Quibus dedit Joseph plaustra, secundum Pharaonis imperium, et cibaria in itinere.
<span id="x45_22" class="vn">22</span> Singulis quoque proferri jussit binas stolas : Benjamin vero dedit trecentos argenteos cum quinque stolis optimis :
<span id="x45_23" class="vn">23</span> tantumdem pecuniæ et vestium mittens patri suo, addens et asinos decem, qui subveherent ex omnibus divitiis Ægypti, et totidem asinas, triticum in itinere, panesque portantes.
<span id="x45_24" class="vn">24</span> Dimisit ergo fratres suos, et proficiscentibus ait : Ne irascamini in via.
<span id="x45_25" class="vn">25</span> Qui ascendentes ex Ægypto, venerunt in terram Chanaan ad patrem suum Jacob.
<span id="x45_26" class="vn">26</span> Et nuntiaverunt ei, dicentes : Joseph filius tuus vivit : et ipse dominatur in omni terra Ægypti. Quo audito Jacob, quasi de gravi somno evigilans, tamen non credebat eis.
<span id="x45_27" class="vn">27</span> Illi e contra referebant omnem ordinem rei. Cumque vidisset plaustra et universa quæ miserat, revixit spiritus ejus,
<span id="x45_28" class="vn">28</span> et ait : Sufficit mihi si adhuc Joseph filius meus vivit : vadam, et videbo illum antequam moriar.
</div><div class="calibre5" id="calibre_pb_45"></div></body></html>
