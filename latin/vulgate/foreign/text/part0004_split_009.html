<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c9" id="c9"><span class="chapter-num">9</span></a> <span id="x9_1" class="vn">1</span> Locutus est Dominus ad Moysen in deserto Sinai anno secundo, postquam egressi sunt de terra Ægypti, mense primo, dicens :
<span id="x9_2" class="vn">2</span> Faciant filii Israël Phase in tempore suo,
<span id="x9_3" class="vn">3</span> quartadecima die mensis hujus ad vesperam, juxta omnes cæremonias et justificationes ejus.
<span id="x9_4" class="vn">4</span> Præcepitque Moyses filiis Israël ut facerent Phase.
<span id="x9_5" class="vn">5</span> Qui fecerunt tempore suo, quartadecima die mensis ad vesperam, in monte Sinai. Juxta omnia quæ mandaverat Dominus Moysi, fecerunt filii Israël.
<span id="x9_6" class="vn">6</span> Ecce autem quidam immundi super anima hominis, qui non poterant facere Phase in die illo, accedentes ad Moysen et Aaron,
<span id="x9_7" class="vn">7</span> dixerunt eis : Immundi sumus super anima hominis : quare fraudamur ut non valeamus oblationem offerre Domino in tempore suo inter filios Israël ?
<span id="x9_8" class="vn">8</span> Quibus respondit Moyses : State ut consulam quid præcipiat Dominus de vobis.
<span id="x9_9" class="vn">9</span> Locutusque est Dominus ad Moysen, dicens :
<span id="x9_10" class="vn">10</span> Loquere filiis Israël : Homo, qui fuerit immundus super anima, sive in via procul in gente vestra, faciat Phase Domino
<span id="x9_11" class="vn">11</span> in mense secundo, quartadecima die mensis ad vesperam. Cum azymis et lactucis agrestibus comedent illud :
<span id="x9_12" class="vn">12</span> non relinquent ex eo quippiam usque mane, et os ejus non confringent : omnem ritum Phase observabunt.
<span id="x9_13" class="vn">13</span> Si quis autem et mundus est, et in itinere non fuit, et tamen non fecit Phase, exterminabitur anima illa de populis suis, quia sacrificium Domino non obtulit tempore suo : peccatum suum ipse portabit.
<span id="x9_14" class="vn">14</span> Peregrinus quoque et advena si fuerint apud vos, facient Phase Domino juxta cæremonias et justificationes ejus. Præceptum idem erit apud vos tam advenæ quam indigenæ.<br class="calibre6"/><br class="calibre6"/>
<span id="x9_15" class="vn">15</span> Igitur die qua erectum est tabernaculum, operuit illud nubes. A vespere autem super tentorium erat quasi species ignis usque mane.
<span id="x9_16" class="vn">16</span> Sic fiebat jugiter : per diem operiebat illud nubes, et per noctem quasi species ignis.
<span id="x9_17" class="vn">17</span> Cumque ablata fuisset nubes, quæ tabernaculum protegebat, tunc proficiscebantur filii Israël : et in loco ubi stetisset nubes, ibi castrametabantur.
<span id="x9_18" class="vn">18</span> Ad imperium Domini proficiscebantur, et ad imperium illius figebant tabernaculum. Cunctis diebus quibus stabat nubes super tabernaculum, manebant in eodem loco :
<span id="x9_19" class="vn">19</span> et si evenisset ut multo tempore maneret super illud, erant filii Israël in excubiis Domini, et non proficiscebantur
<span id="x9_20" class="vn">20</span> quot diebus fuisset nubes super tabernaculum. Ad imperium Domini erigebant tentoria, et ad imperium illius deponebant.
<span id="x9_21" class="vn">21</span> Si fuisset nubes a vespere usque mane, et statim diluculo tabernaculum reliquisset, proficiscebantur : et si post diem et noctem recessisset, dissipabant tentoria.
<span id="x9_22" class="vn">22</span> Si vero biduo aut uno mense vel longiori tempore fuisset super tabernaculum, manebant filii Israël in eodem loco, et non proficiscebantur : statim autem ut recessisset, movebant castra.
<span id="x9_23" class="vn">23</span> Per verbum Domini figebant tentoria, et per verbum illius proficiscebantur : erantque in excubiis Domini juxta imperium ejus per manum Moysi.
</div><div class="calibre5" id="calibre_pb_9"></div></body></html>
