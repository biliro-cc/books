<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Et consummati sunt sermones Tobiæ. Et postquam illuminatus est Tobias, vixit annis quadraginta duobus, et vidit filios nepotum suorum.
<span id="x14_2" class="vn">2</span> Completis itaque annis centum duobus, sepultus est honorifice in Ninive.
<span id="x14_3" class="vn">3</span> Quinquaginta namque et sex annorum lumen oculorum amisit, sexagenarius vero recepit.
<span id="x14_4" class="vn">4</span> Reliquum vero vitæ suæ in gaudio fuit, et cum bono profectu timoris Dei perrexit in pace.
<span id="x14_5" class="vn">5</span> In hora autem mortis suæ vocavit ad se Tobiam filium suum, et septem juvenes filios ejus nepotes suos, dixitque eis :
<span id="x14_6" class="vn">6</span> Prope erit interitus Ninive : non enim excidit verbum Domini : et fratres nostri, qui dispersi sunt a terra Israël, revertentur ad eam.
<span id="x14_7" class="vn">7</span> Omnis autem deserta terra ejus replebitur, et domus Dei, quæ in ea incensa est, iterum reædificabitur : ibique revertentur omnes timentes Deum,
<span id="x14_8" class="vn">8</span> et relinquent gentes idola sua, et venient in Jerusalem, et inhabitabunt in ea :
<span id="x14_9" class="vn">9</span> et gaudebunt in ea omnes reges terræ, adorantes regem Israël.
<span id="x14_10" class="vn">10</span> Audite ergo, filii mei, patrem vestrum : servite Domino in veritate, et inquirite ut faciatis quæ placita sunt illi :
<span id="x14_11" class="vn">11</span> et filiis vestris mandate ut faciant justitias et eleemosynas, ut sint memores Dei, et benedicant eum in omni tempore in veritate, et in tota virtute sua.
<span id="x14_12" class="vn">12</span> Nunc ergo filii, audite me, et nolite manere hic : sed quacumque die sepelieritis matrem vestram circa me in uno sepulchro, ex eo dirigite gressus vestros ut exeatis hinc :
<span id="x14_13" class="vn">13</span> video enim quia iniquitas ejus finem dabit ei.
<span id="x14_14" class="vn">14</span> Factum est autem post obitum matris suæ, Tobias abscessit ex Ninive cum uxore sua, et filiis, et filiorum filiis, et reversus est ad soceros suos :
<span id="x14_15" class="vn">15</span> invenitque eos incolumes in senectute bona : et curam eorum gessit, et ipse clausit oculos eorum : et omnem hæreditatem domus Raguelis ipse percepit : viditque quintam generationem, filios filiorum suorum.
<span id="x14_16" class="vn">16</span> Et completis annis nonaginta novem in timore Domini, cum gaudio sepelierunt eum.
<span id="x14_17" class="vn">17</span> Omnis autem cognatio ejus et omnis generatio ejus in bona vita et in sancta conversatione permansit, ita ut accepti essent tam Deo quam hominibus, et cunctis habitantibus in terra.</div>
</body></html>
