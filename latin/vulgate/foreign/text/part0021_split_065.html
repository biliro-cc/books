<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Psalmi - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c65" id="c65"><span class="chapter-num">65</span></a> <span id="x65_1" class="vn">1</span> In finem. Canticum psalmi resurrectionis. <div class="poetry">Jubilate Deo, omnis terra ;<br class="calibre6"/>
<span id="x65_2" class="vn">2</span> psalmum dicite nomini ejus ;<br class="calibre6"/> date gloriam laudi ejus.<br class="calibre6"/>
<span id="x65_3" class="vn">3</span> Dicite Deo : Quam terribilia sunt opera tua, Domine !<br class="calibre6"/> in multitudine virtutis tuæ mentientur tibi inimici tui.<br class="calibre6"/>
<span id="x65_4" class="vn">4</span> Omnis terra adoret te, et psallat tibi ;<br class="calibre6"/> psalmum dicat nomini tuo.<br class="calibre6"/>
<span id="x65_5" class="vn">5</span> Venite, et videte opera Dei :<br class="calibre6"/> terribilis in consiliis super filios hominum.<br class="calibre6"/>
<span id="x65_6" class="vn">6</span> Qui convertit mare in aridam ;<br class="calibre6"/> in flumine pertransibunt pede :<br class="calibre6"/> ibi lætabimur in ipso.<br class="calibre6"/>
<span id="x65_7" class="vn">7</span> Qui dominatur in virtute sua in æternum ;<br class="calibre6"/> oculi ejus super gentes respiciunt :<br class="calibre6"/> qui exasperant non exaltentur in semetipsis.<br class="calibre6"/>
<span id="x65_8" class="vn">8</span> Benedicite, gentes, Deum nostrum,<br class="calibre6"/> et auditam facite vocem laudis ejus :<br class="calibre6"/>
<span id="x65_9" class="vn">9</span> qui posuit animam meam ad vitam,<br class="calibre6"/> et non dedit in commotionem pedes meos.<br class="calibre6"/>
<span id="x65_10" class="vn">10</span> Quoniam probasti nos, Deus ;<br class="calibre6"/> igne nos examinasti, sicut examinatur argentum.<br class="calibre6"/>
<span id="x65_11" class="vn">11</span> Induxisti nos in laqueum ;<br class="calibre6"/> posuisti tribulationes in dorso nostro ;<br class="calibre6"/>
<span id="x65_12" class="vn">12</span> imposuisti homines super capita nostra.<br class="calibre6"/> Transivimus per ignem et aquam,<br class="calibre6"/> et eduxisti nos in refrigerium.<br class="calibre6"/>
<span id="x65_13" class="vn">13</span> Introibo in domum tuam in holocaustis ;<br class="calibre6"/> reddam tibi vota mea
<span id="x65_14" class="vn">14</span> quæ distinxerunt labia mea :<br class="calibre6"/> et locutum est os meum in tribulatione mea.<br class="calibre6"/>
<span id="x65_15" class="vn">15</span> Holocausta medullata offeram tibi, cum incenso arietum ;<br class="calibre6"/> offeram tibi boves cum hircis.<br class="calibre6"/>
<span id="x65_16" class="vn">16</span> Venite, audite, et narrabo, omnes qui timetis Deum,<br class="calibre6"/> quanta fecit animæ meæ.<br class="calibre6"/>
<span id="x65_17" class="vn">17</span> Ad ipsum ore meo clamavi,<br class="calibre6"/> et exaltavi sub lingua mea.<br class="calibre6"/>
<span id="x65_18" class="vn">18</span> Iniquitatem si aspexi in corde meo,<br class="calibre6"/> non exaudiet Dominus.<br class="calibre6"/>
<span id="x65_19" class="vn">19</span> Propterea exaudivit Deus,<br class="calibre6"/> et attendit voci deprecationis meæ.<br class="calibre6"/>
<span id="x65_20" class="vn">20</span> Benedictus Deus, qui non amovit orationem meam,<br class="calibre6"/> et misericordiam suam a me.</div>
</div><div class="calibre5" id="calibre_pb_65"></div></body></html>
