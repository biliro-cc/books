<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Lucas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Et factum est cum intraret Jesus in domum cujusdam principis pharisæorum sabbato manducare panem, et ipsi observabant eum.
<span id="x14_2" class="vn">2</span> Et ecce homo quidam hydropicus erat ante illum.
<span id="x14_3" class="vn">3</span> Et respondens Jesus dixit ad legisperitos et pharisæos, dicens : Si licet sabbato curare ?
<span id="x14_4" class="vn">4</span> At illi tacuerunt. Ipse vero apprehensum sanavit eum, ac dimisit.
<span id="x14_5" class="vn">5</span> Et respondens ad illos dixit : Cujus vestrum asinus, aut bos in puteum cadet, et non continuo extrahet illum die sabbati ?
<span id="x14_6" class="vn">6</span> Et non poterant ad hæc respondere illi.<br class="calibre6"/><br class="calibre6"/>
<span id="x14_7" class="vn">7</span> Dicebat autem et ad invitatos parabolam, intendens quomodo primos accubitus eligerent, dicens ad illos :
<span id="x14_8" class="vn">8</span> Cum invitatus fueris ad nuptias, non discumbas in primo loco, ne forte honoratior te sit invitatus ab illo.
<span id="x14_9" class="vn">9</span> Et veniens is, qui te et illum vocavit, dicat tibi : Da huic locum : et tunc incipias cum rubore novissimum locum tenere.
<span id="x14_10" class="vn">10</span> Sed cum vocatus fueris, vade, recumbe in novissimo loco : ut, cum venerit qui te invitavit, dicat tibi : Amice, ascende superius. Tunc erit tibi gloria coram simul discumbentibus :
<span id="x14_11" class="vn">11</span> quia omnis, qui se exaltat, humiliabitur : et qui se humiliat, exaltabitur.<br class="calibre6"/><br class="calibre6"/>
<span id="x14_12" class="vn">12</span> Dicebat autem et ei, qui invitaverat : Cum facis prandium, aut cœnam, noli vocare amicos tuos, neque fratres tuos, neque cognatos, neque vicinos divites : ne forte te et ipsi reinvitent, et fiat tibi retributio ;
<span id="x14_13" class="vn">13</span> sed cum facis convivium, voca pauperes, debiles, claudos, et cæcos :
<span id="x14_14" class="vn">14</span> et beatus eris, quia non habent retribuere tibi : retribuetur enim tibi in resurrectione justorum.<br class="calibre6"/><br class="calibre6"/>
<span id="x14_15" class="vn">15</span> Hæc cum audisset quidam de simul discumbentibus, dixit illi : Beatus qui manducabit panem in regno Dei.
<span id="x14_16" class="vn">16</span> At ipse dixit ei : Homo quidam fecit cœnam magnam, et vocavit multos.
<span id="x14_17" class="vn">17</span> Et misit servum suum hora cœnæ dicere invitatis ut venirent, quia jam parata sunt omnia.
<span id="x14_18" class="vn">18</span> Et cœperunt simul omnes excusare. Primus dixit ei : Villam emi, et necesse habeo exire, et videre illam : rogo te, habe me excusatum.
<span id="x14_19" class="vn">19</span> Et alter dixit : Juga boum emi quinque, et eo probare illa : rogo te, habe me excusatum.
<span id="x14_20" class="vn">20</span> Et alius dixit : Uxorem duxi, et ideo non possum venire.
<span id="x14_21" class="vn">21</span> Et reversus servus nuntiavit hæc domino suo. Tunc iratus paterfamilias, dixit servo suo : Exi cito in plateas et vicos civitatis : et pauperes, ac debiles, et cæcos, et claudos introduc huc.
<span id="x14_22" class="vn">22</span> Et ait servus : Domine, factum est ut imperasti, et adhuc locus est.
<span id="x14_23" class="vn">23</span> Et ait dominus servo : Exi in vias, et sæpes : et compelle intrare, ut impleatur domus mea.
<span id="x14_24" class="vn">24</span> Dico autem vobis quod nemo virorum illorum qui vocati sunt, gustabit cœnam meam.<br class="calibre6"/><br class="calibre6"/>
<span id="x14_25" class="vn">25</span> Ibant autem turbæ multæ cum eo : et conversus dixit ad illos :
<span id="x14_26" class="vn">26</span> Si quis venit ad me, et non odit patrem suum, et matrem, et uxorem, et filios, et fratres, et sorores, adhuc autem et animam suam, non potest meus esse discipulus.
<span id="x14_27" class="vn">27</span> Et qui non bajulat crucem suam, et venit post me, non potest meus esse discipulus.
<span id="x14_28" class="vn">28</span> Quis enim ex vobis volens turrim ædificare, non prius sedens computat sumptus, qui necessarii sunt, si habeat ad perficiendum,
<span id="x14_29" class="vn">29</span> ne, posteaquam posuerit fundamentum, et non potuerit perficere, omnes qui vident, incipiant illudere ei,
<span id="x14_30" class="vn">30</span> dicentes : Quia hic homo cœpit ædificare, et non potuit consummare ?
<span id="x14_31" class="vn">31</span> Aut quis rex iturus committere bellum adversus alium regem, non sedens prius cogitat, si possit cum decem millibus occurrere ei, qui cum viginti millibus venit ad se ?
<span id="x14_32" class="vn">32</span> Alioquin adhuc illo longe agente, legationem mittens rogat ea quæ pacis sunt.
<span id="x14_33" class="vn">33</span> Sic ergo omnis ex vobis, qui non renuntiat omnibus quæ possidet, non potest meus esse discipulus.
<span id="x14_34" class="vn">34</span> Bonum est sal : si autem sal evanuerit, in quo condietur ?
<span id="x14_35" class="vn">35</span> Neque in terram, neque in sterquilinium utile est, sed foras mittetur. Qui habet aures audiendi, audiat.
</div><div class="calibre5" id="calibre_pb_14"></div></body></html>
