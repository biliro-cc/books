<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Leviticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c9" id="c9"><span class="chapter-num">9</span></a> <span id="x9_1" class="vn">1</span> Facto autem octavo die, vocavit Moyses Aaron, et filios ejus, ac majores natu Israël, dixitque ad Aaron :
<span id="x9_2" class="vn">2</span> Tolle de armento vitulum pro peccato, et arietem in holocaustum, utrumque immaculatum, et offer illos coram Domino.
<span id="x9_3" class="vn">3</span> Et ad filios Israël loqueris : Tollite hircum pro peccato, et vitulum, atque agnum, anniculos, et sine macula in holocaustum,
<span id="x9_4" class="vn">4</span> bovem et arietem pro pacificis : et immolate eos coram Domino, in sacrificio singulorum similam conspersam oleo offerentes : hodie enim Dominus apparebit vobis.
<span id="x9_5" class="vn">5</span> Tulerunt ergo cuncta quæ jusserat Moyses ad ostium tabernaculi : ubi cum omnis multitudo astaret,
<span id="x9_6" class="vn">6</span> ait Moyses : Iste est sermo, quem præcepit Dominus : facite, et apparebit vobis gloria ejus.
<span id="x9_7" class="vn">7</span> Et dixit ad Aaron : Accede ad altare, et immola pro peccato tuo : offer holocaustum, et deprecare pro te et pro populo : cumque mactaveris hostiam populi, ora pro eo, sicut præcepit Dominus.<br class="calibre6"/><br class="calibre6"/>
<span id="x9_8" class="vn">8</span> Statimque Aaron accedens ad altare, immolavit vitulum pro peccato suo :
<span id="x9_9" class="vn">9</span> cujus sanguinem obtulerunt ei filii sui : in quo tingens digitum, tetigit cornua altaris, et fudit residuum ad basim ejus.
<span id="x9_10" class="vn">10</span> Adipemque, et renunculos, ac reticulum jecoris, quæ sunt pro peccato, adolevit super altare, sicut præceperat Dominus Moysi :
<span id="x9_11" class="vn">11</span> carnes vero et pellem ejus extra castra combussit igni.
<span id="x9_12" class="vn">12</span> Immolavit et holocausti victimam : obtuleruntque ei filii sui sanguinem ejus, quem fudit per altaris circuitum.
<span id="x9_13" class="vn">13</span> Ipsam etiam hostiam in frusta concisam, cum capite et membris singulis obtulerunt ; quæ omnia super altare cremavit igni,
<span id="x9_14" class="vn">14</span> lotis aqua prius intestinis et pedibus.<br class="calibre6"/><br class="calibre6"/>
<span id="x9_15" class="vn">15</span> Et pro peccato populi offerens, mactavit hircum : expiatoque altari,
<span id="x9_16" class="vn">16</span> fecit holocaustum,
<span id="x9_17" class="vn">17</span> addens in sacrificio libamenta, quæ pariter offeruntur, et adolens ea super altare, absque cæremoniis holocausti matutini.
<span id="x9_18" class="vn">18</span> Immolavit et bovem atque arietem, hostias pacificas populi : obtuleruntque ei filii sui sanguinem, quem fudit super altare in circuitum.
<span id="x9_19" class="vn">19</span> Adipem autem bovis, et caudam arietis, renunculosque cum adipibus suis, et reticulum jecoris,
<span id="x9_20" class="vn">20</span> posuerunt super pectora : cumque cremati essent adipes super altare,
<span id="x9_21" class="vn">21</span> pectora eorum, et armos dextros separavit Aaron, elevans coram Domino, sicut præceperat Moyses.<br class="calibre6"/><br class="calibre6"/>
<span id="x9_22" class="vn">22</span> Et extendens manus ad populum, benedixit ei. Sicque completis hostiis pro peccato, et holocaustis, et pacificis, descendit.
<span id="x9_23" class="vn">23</span> Ingressi autem Moyses et Aaron in tabernaculum testimonii, et deinceps egressi, benedixerunt populo. Apparuitque gloria Domini omni multitudini :
<span id="x9_24" class="vn">24</span> et ecce egressus ignis a Domino, devoravit holocaustum, et adipes qui erant super altare. Quod cum vidissent turbæ, laudaverunt Dominum, ruentes in facies suas.
</div><div class="calibre5" id="calibre_pb_9"></div></body></html>
