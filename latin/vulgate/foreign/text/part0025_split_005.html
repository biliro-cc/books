<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Sapientia - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a><div class="poetry"> <span id="x5_1" class="vn">1</span> Tunc stabunt justi in magna constantia<br class="calibre6"/> adversus eos qui se angustiaverunt,<br class="calibre6"/> et qui abstulerunt labores eorum.<br class="calibre6"/>
<span id="x5_2" class="vn">2</span> Videntes turbabuntur timore horribili,<br class="calibre6"/> et mirabuntur in subitatione insperatæ salutis ;<br class="calibre6"/>
<span id="x5_3" class="vn">3</span> dicentes intra se, pœnitentiam agentes,<br class="calibre6"/> et præ angustia spiritus gementes :<br class="calibre6"/> Hi sunt quos habuimus aliquando in derisum,<br class="calibre6"/> et in similitudinem improperii.<br class="calibre6"/>
<span id="x5_4" class="vn">4</span> Nos insensati, vitam illorum æstimabamus insaniam,<br class="calibre6"/> et finem illorum sine honore ;<br class="calibre6"/>
<span id="x5_5" class="vn">5</span> ecce quomodo computati sunt inter filios Dei,<br class="calibre6"/> et inter sanctos sors illorum est.<br class="calibre6"/>
<span id="x5_6" class="vn">6</span> Ergo erravimus a via veritatis,<br class="calibre6"/> et justitiæ lumen non luxit nobis,<br class="calibre6"/> et sol intelligentiæ non est ortus nobis.<br class="calibre6"/>
<span id="x5_7" class="vn">7</span> Lassati sumus in via iniquitatis et perditionis,<br class="calibre6"/> et ambulavimus vias difficiles :<br class="calibre6"/> viam autem Domini ignoravimus.<br class="calibre6"/>
<span id="x5_8" class="vn">8</span> Quid nobis profuit superbia ?<br class="calibre6"/> aut divitiarum jactantia quid contulit nobis ?<br class="calibre6"/>
<span id="x5_9" class="vn">9</span> Transierunt omnia illa tamquam umbra,<br class="calibre6"/> et tamquam nuntius percurrens,<br class="calibre6"/>
<span id="x5_10" class="vn">10</span> et tamquam navis quæ pertransit fluctuantem aquam,<br class="calibre6"/> cujus cum præterierit non est vestigium invenire,<br class="calibre6"/> neque semitam carinæ illius in fluctibus ;<br class="calibre6"/>
<span id="x5_11" class="vn">11</span> aut tamquam avis quæ transvolat in aëre,<br class="calibre6"/> cujus nullum invenitur argumentum itineris,<br class="calibre6"/> sed tantum sonitus alarum verberans levem ventum,<br class="calibre6"/> et scindens per vim itineris aërem :<br class="calibre6"/> commotis alis transvolavit,<br class="calibre6"/> et post hoc nullum signum invenitur itineris illius ;<br class="calibre6"/>
<span id="x5_12" class="vn">12</span> aut tamquam sagitta emissa in locum destinatum,<br class="calibre6"/> divisus aër continuo in se reclusus est,<br class="calibre6"/> ut ignoretur transitus illius :<br class="calibre6"/>
<span id="x5_13" class="vn">13</span> sic et nos nati continuo desivimus esse ;<br class="calibre6"/> et virtutis quidem nullum signum valuimus ostendere,<br class="calibre6"/> in malignitate autem nostra consumpti sumus.<br class="calibre6"/>
<span id="x5_14" class="vn">14</span> Talia dixerunt in inferno hi qui peccaverunt :<br class="calibre6"/>
<span id="x5_15" class="vn">15</span> quoniam spes impii tamquam lanugo est quæ a vento tollitur,<br class="calibre6"/> et tamquam spuma gracilis quæ a procella dispergitur,<br class="calibre6"/> et tamquam fumus qui a vento diffusus est,<br class="calibre6"/> et tamquam memoria hospitis unius diei prætereuntis.<br class="calibre6"/>
<span id="x5_16" class="vn">16</span> Justi autem in perpetuum vivent,<br class="calibre6"/> et apud Dominum est merces eorum,<br class="calibre6"/> et cogitatio illorum apud Altissimum.<br class="calibre6"/>
<span id="x5_17" class="vn">17</span> Ideo accipient regnum decoris,<br class="calibre6"/> et diadema speciei de manu Domini :<br class="calibre6"/> quoniam dextera sua teget eos,<br class="calibre6"/> et brachio sancto suo defendet illos.<br class="calibre6"/>
<span id="x5_18" class="vn">18</span> Accipiet armaturam zelus illius,<br class="calibre6"/> et armabit creaturam ad ultionem inimicorum.<br class="calibre6"/>
<span id="x5_19" class="vn">19</span> Induet pro thorace justitiam,<br class="calibre6"/> et accipiet pro galea judicium certum ;<br class="calibre6"/>
<span id="x5_20" class="vn">20</span> sumet scutum inexpugnabile æquitatem.<br class="calibre6"/>
<span id="x5_21" class="vn">21</span> Acuet autem duram iram in lanceam,<br class="calibre6"/> et pugnabit cum illo orbis terrarum contra insensatos.<br class="calibre6"/>
<span id="x5_22" class="vn">22</span> Ibunt directe emissiones fulgurum,<br class="calibre6"/> et tamquam a bene curvato arcu nubium exterminabuntur,<br class="calibre6"/> et ad certum locum insilient.<br class="calibre6"/>
<span id="x5_23" class="vn">23</span> Et a petrosa ira plenæ mittentur grandines ;<br class="calibre6"/> excandescet in illos aqua maris,<br class="calibre6"/> et flumina concurrent duriter.<br class="calibre6"/>
<span id="x5_24" class="vn">24</span> Contra illos stabit spiritus virtutis,<br class="calibre6"/> et tamquam turbo venti dividet illos ;<br class="calibre6"/> et ad eremum perducet omnem terram iniquitas illorum,<br class="calibre6"/> et malignitas evertet sedes potentium.</div>
</div><div class="calibre5" id="calibre_pb_5"></div></body></html>
