<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Congregavit autem rursum David omnes electos ex Israël, triginta millia.
<span id="x6_2" class="vn">2</span> Surrexitque David, et abiit, et universus populus qui erat cum eo de viris Juda, ut adducerent arcam Dei, super quam invocatum est nomen Domini exercituum, sedentis in cherubim super eam.
<span id="x6_3" class="vn">3</span> Et imposuerunt arcam Dei super plaustrum novum : tuleruntque eam de domo Abinadab, qui erat in Gabaa : Oza autem et Ahio, filii Abinadab, minabant plaustrum novum.
<span id="x6_4" class="vn">4</span> Cumque tulissent eam de domo Abinadab, qui erat in Gabaa, custodiens arcam Dei Ahio præcedebat arcam.
<span id="x6_5" class="vn">5</span> David autem et omnis Israël ludebant coram Domino in omnibus lignis fabrefactis, et citharis et lyris et tympanis et sistris et cymbalis.
<span id="x6_6" class="vn">6</span> Postquam autem venerunt ad aream Nachon, extendit Oza manum ad arcam Dei, et tenuit eam : quoniam calcitrabant boves, et declinaverunt eam.
<span id="x6_7" class="vn">7</span> Iratusque est indignatione Dominus contra Ozam, et percussit eum super temeritate : qui mortuus est ibi juxta arcam Dei.
<span id="x6_8" class="vn">8</span> Contristatus est autem David, eo quod percussisset Dominus Ozam, et vocatum est nomen loci illius : Percussio Ozæ, usque in diem hanc.
<span id="x6_9" class="vn">9</span> Et extimuit David Dominum in die illa, dicens : Quomodo ingredietur ad me arca Domini ?
<span id="x6_10" class="vn">10</span> Et noluit divertere ad se arcam Domini in civitatem David : sed divertit eam in domum Obededom Gethæi.
<span id="x6_11" class="vn">11</span> Et habitavit arca Domini in domo Obededom Gethæi tribus mensibus : et benedixit Dominus Obededom, et omnem domum ejus.<br class="calibre6"/><br class="calibre6"/>
<span id="x6_12" class="vn">12</span> Nuntiatumque est regi David quod benedixisset Dominus Obededom, et omnia ejus, propter arcam Dei. Abiit ergo David, et adduxit arcam Dei de domo Obededom in civitatem David cum gaudio : et erant cum David septem chori, et victima vituli.
<span id="x6_13" class="vn">13</span> Cumque transcendissent qui portabant arcam Domini sex passus, immolabat bovem et arietem,
<span id="x6_14" class="vn">14</span> et David saltabat totis viribus ante Dominum : porro David erat accinctus ephod lineo.
<span id="x6_15" class="vn">15</span> Et David et omnis domus Israël ducebant arcam testamenti Domini in jubilo, et in clangore buccinæ.
<span id="x6_16" class="vn">16</span> Cumque intrasset arca Domini in civitatem David, Michol filia Saul, prospiciens per fenestram, vidit regem David subsilientem atque saltantem coram Domino : et despexit eum in corde suo.
<span id="x6_17" class="vn">17</span> Et introduxerunt arcam Domini, et imposuerunt eam in loco suo in medio tabernaculi, quod tetenderat ei David : et obtulit David holocausta et pacifica coram Domino.
<span id="x6_18" class="vn">18</span> Cumque complesset offerens holocausta et pacifica, benedixit populo in nomine Domini exercituum.
<span id="x6_19" class="vn">19</span> Et partitus est universæ multitudini Israël tam viro quam mulieri singulis collyridam panis unam, et assaturam bubulæ carnis unam, et similam frixam oleo : et abiit omnis populus, unusquisque in domum suam.<br class="calibre6"/><br class="calibre6"/>
<span id="x6_20" class="vn">20</span> Reversusque est David ut benediceret domui suæ : et egressa Michol filia Saul in occursum David, ait : Quam gloriosus fuit hodie rex Israël discooperiens se ante ancillas servorum suorum, et nudatus est, quasi si nudetur unus de scurris.
<span id="x6_21" class="vn">21</span> Dixitque David ad Michol : Ante Dominum, qui elegit me potius quam patrem tuum et quam omnem domum ejus, et præcepit mihi ut essem dux super populum Domini in Israël,
<span id="x6_22" class="vn">22</span> et ludam, et vilior fiam plus quam factus sum : et ero humilis in oculis meis, et cum ancillis de quibus locuta es, gloriosior apparebo.
<span id="x6_23" class="vn">23</span> Igitur Michol filiæ Saul non est natus filius usque in diem mortis suæ.
</div><div class="calibre5" id="calibre_pb_6"></div></body></html>
