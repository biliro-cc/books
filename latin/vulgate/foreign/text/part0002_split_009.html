<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c9" id="c9"><span class="chapter-num">9</span></a> <span id="x9_1" class="vn">1</span> Dixit autem Dominus ad Moysen : Ingredere ad Pharaonem, et loquere ad eum : Hæc dicit Dominus Deus Hebræorum : Dimitte populum meum ut sacrificet mihi.
<span id="x9_2" class="vn">2</span> Quod si adhuc renuis, et retines eos,
<span id="x9_3" class="vn">3</span> ecce manus mea erit super agros tuos, et super equos, et asinos, et camelos, et boves, et oves, pestis valde gravis.
<span id="x9_4" class="vn">4</span> Et faciet Dominus mirabile inter possessiones Israël et possessiones Ægyptiorum, ut nihil omnino pereat ex eis quæ pertinent ad filios Israël.
<span id="x9_5" class="vn">5</span> Constituitque Dominus tempus, dicens : Cras faciet Dominus verbum istud in terra.
<span id="x9_6" class="vn">6</span> Fecit ergo Dominus verbum hoc altera die : mortuaque sunt omnia animantia Ægyptiorum ; de animalibus vero filiorum Israël, nihil omnino periit.
<span id="x9_7" class="vn">7</span> Et misit Pharao ad videndum : nec erat quidquam mortuum de his quæ possidebat Israël. Ingravatumque est cor Pharaonis, et non dimisit populum.<br class="calibre6"/><br class="calibre6"/>
<span id="x9_8" class="vn">8</span> Et dixit Dominus ad Moysen et Aaron : Tollite plenas manus cineris de camino, et spargat illum Moyses in cælum coram Pharaone.
<span id="x9_9" class="vn">9</span> Sitque pulvis super omnem terram Ægypti : erunt enim in hominibus et jumentis ulcera, et vesicæ turgentes in universa terra Ægypti.
<span id="x9_10" class="vn">10</span> Tuleruntque cinerem de camino, et steterunt coram Pharaone, et sparsit illum Moyses in cælum : factaque sunt ulcera vesicarum turgentium in hominibus et jumentis :
<span id="x9_11" class="vn">11</span> nec poterant malefici stare coram Moyse propter ulcera quæ in illis erant, et in omni terra Ægypti.
<span id="x9_12" class="vn">12</span> Induravitque Dominus cor Pharaonis, et non audivit eos, sicut locutus est Dominus ad Moysen.<br class="calibre6"/><br class="calibre6"/>
<span id="x9_13" class="vn">13</span> Dixitque Dominus ad Moysen : Mane consurge, et sta coram Pharaone, et dices ad eum : Hæc dicit Dominus Deus Hebræorum : Dimitte populum meum ut sacrificet mihi.
<span id="x9_14" class="vn">14</span> Quia in hac vice mittam omnes plagas meas super cor tuum, et super servos tuos, et super populum tuum : ut scias quod non sit similis mei in omni terra.
<span id="x9_15" class="vn">15</span> Nunc enim extendens manum percutiam te, et populum tuum peste, peribisque de terra.
<span id="x9_16" class="vn">16</span> Idcirco autem posui te, ut ostendam in te fortitudinem meam, et narretur nomen meum in omni terra.
<span id="x9_17" class="vn">17</span> Adhuc retines populum meum, et non vis dimittere eum ?
<span id="x9_18" class="vn">18</span> En pluam cras hac ipsa hora grandinem multam nimis, qualis non fuit in Ægypto a die qua fundata est, usque in præsens tempus.
<span id="x9_19" class="vn">19</span> Mitte ergo jam nunc, et congrega jumenta tua, et omnia quæ habes in agro : homines enim, et jumenta, et universa quæ inventa fuerint foris, nec congregata de agris, cecideritque super ea grando, morientur.
<span id="x9_20" class="vn">20</span> Qui timuit verbum Domini de servis Pharaonis, facit confugere servos suos et jumenta in domos :
<span id="x9_21" class="vn">21</span> qui autem neglexit sermonem Domini, dimisit servos suos et jumenta in agris.
<span id="x9_22" class="vn">22</span> Et dixit Dominus ad Moysen : Extende manum tuam in cælum, ut fiat grando in universa terra Ægypti super homines, et super jumenta, et super omnem herbam agri in terra Ægypti.
<span id="x9_23" class="vn">23</span> Extenditque Moyses virgam in cælum, et Dominus dedit tonitrua, et grandinem, ac discurrentia fulgura super terram : pluitque Dominus grandinem super terram Ægypti.
<span id="x9_24" class="vn">24</span> Et grando et ignis mista pariter ferebantur : tantæque fuit magnitudinis, quanta ante numquam apparuit in universa terra Ægypti ex quo gens illa condita est.
<span id="x9_25" class="vn">25</span> Et percussit grando in omni terra Ægypti cuncta quæ fuerunt in agris, ab homine usque ad jumentum : cunctamque herbam agri percussit grando, et omne lignum regionis confregit.
<span id="x9_26" class="vn">26</span> Tantum in terra Gessen, ubi erant filii Israël, grando non cecidit.
<span id="x9_27" class="vn">27</span> Misitque Pharao, et vocavit Moysen et Aaron, dicens ad eos : Peccavi etiam nunc : Dominus justus ; ego et populus meus, impii.
<span id="x9_28" class="vn">28</span> Orate Dominum ut desinant tonitrua Dei, et grando : ut dimittam vos, et nequaquam hic ultra maneatis.
<span id="x9_29" class="vn">29</span> Ait Moyses : Cum egressus fuero de urbe, extendam palmas meas ad Dominum, et cessabunt tonitrua, et grando non erit, ut scias quia Domini est terra :
<span id="x9_30" class="vn">30</span> novi autem quod et tu et servi tui necdum timeatis Dominum Deum.
<span id="x9_31" class="vn">31</span> Linum ergo et hordeum læsum est, eo quod hordeum esset virens, et linum jam folliculos germinaret :
<span id="x9_32" class="vn">32</span> triticum autem et far non sunt læsa, quia serotina erant.
<span id="x9_33" class="vn">33</span> Egressusque Moyses a Pharaone ex urbe, tetendit manus ad Dominum : et cessaverunt tonitrua et grando, nec ultra stillavit pluvia super terram.
<span id="x9_34" class="vn">34</span> Videns autem Pharao quod cessasset pluvia, et grando, et tonitrua, auxit peccatum :
<span id="x9_35" class="vn">35</span> et ingravatum est cor ejus, et servorum illius, et induratum nimis : nec dimisit filios Israël, sicut præceperat Dominus per manum Moysi.
</div><div class="calibre5" id="calibre_pb_9"></div></body></html>
