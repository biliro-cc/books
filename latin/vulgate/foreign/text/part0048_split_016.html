<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Marcus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c16" id="c16"><span class="chapter-num">16</span></a> <span id="x16_1" class="vn">1</span> Et cum transisset sabbatum, Maria Magdalene, et Maria Jacobi, et Salome emerunt aromata ut venientes ungerent Jesum.
<span id="x16_2" class="vn">2</span> Et valde mane una sabbatorum, veniunt ad monumentum, orto jam sole.
<span id="x16_3" class="vn">3</span> Et dicebant ad invicem : Quis revolvet nobis lapidem ab ostio monumenti ?
<span id="x16_4" class="vn">4</span> Et respicientes viderunt revolutum lapidem. Erat quippe magnus valde.
<span id="x16_5" class="vn">5</span> Et introëuntes in monumentum viderunt juvenem sedentem in dextris, coopertum stola candida, et obstupuerunt.
<span id="x16_6" class="vn">6</span> Qui dicit illis : Nolite expavescere : Jesum quæritis Nazarenum, crucifixum : surrexit, non est hic, ecce locus ubi posuerunt eum.
<span id="x16_7" class="vn">7</span> Sed ite, dicite discipulis ejus, et Petro, quia præcedit vos in Galilæam : ibi eum videbitis, sicut dixit vobis.
<span id="x16_8" class="vn">8</span> At illæ exeuntes, fugerunt de monumento : invaserat enim eas tremor et pavor : et nemini quidquam dixerunt : timebant enim.<br class="calibre6"/><br class="calibre6"/>
<span id="x16_9" class="vn">9</span> Surgens autem mane prima sabbati, apparuit primo Mariæ Magdalene, de qua ejecerat septem dæmonia.
<span id="x16_10" class="vn">10</span> Illa vadens nuntiavit his, qui cum eo fuerant, lugentibus et flentibus.
<span id="x16_11" class="vn">11</span> Et illi audientes quia viveret, et visus esset ab ea, non crediderunt.<br class="calibre6"/><br class="calibre6"/>
<span id="x16_12" class="vn">12</span> Post hæc autem duobus ex his ambulantibus ostensus est in alia effigie, euntibus in villam :
<span id="x16_13" class="vn">13</span> et illi euntes nuntiaverunt ceteris : nec illis crediderunt.
<span id="x16_14" class="vn">14</span> Novissime recumbentibus illis undecim apparuit : et exprobravit incredulitatem eorum et duritiam cordis : quia iis, qui viderant eum resurrexisse, non crediderunt.
<span id="x16_15" class="vn">15</span> Et dixit eis : Euntes in mundum universum prædicate Evangelium omni creaturæ.
<span id="x16_16" class="vn">16</span> Qui crediderit, et baptizatus fuerit, salvus erit : qui vero non crediderit, condemnabitur.
<span id="x16_17" class="vn">17</span> Signa autem eos qui crediderint, hæc sequentur : in nomine meo dæmonia ejicient : linguis loquentur novis :
<span id="x16_18" class="vn">18</span> serpentes tollent : et si mortiferum quid biberint, non eis nocebit : super ægros manus imponent, et bene habebunt.<br class="calibre6"/><br class="calibre6"/>
<span id="x16_19" class="vn">19</span> Et Dominus quidem Jesus postquam locutus est eis, assumptus est in cælum, et sedet a dextris Dei.
<span id="x16_20" class="vn">20</span> Illi autem profecti prædicaverunt ubique, Domino cooperante, et sermonem confirmante, sequentibus signis.</div>
</body></html>
