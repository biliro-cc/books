<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Michæa - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a><div class="poetry"> <span id="x2_1" class="vn">1</span> Væ qui cogitatis inutile,<br class="calibre6"/> et operamini malum in cubilibus vestris !<br class="calibre6"/> In luce matutina faciunt illud,<br class="calibre6"/> quoniam contra Deum est manus eorum.<br class="calibre6"/>
<span id="x2_2" class="vn">2</span> Et concupierunt agros, et violenter tulerunt :<br class="calibre6"/> et rapuerunt domos,<br class="calibre6"/> et calumniabantur virum, et domum ejus :<br class="calibre6"/> virum, et hæreditatem ejus.<br class="calibre6"/>
<span id="x2_3" class="vn">3</span> Idcirco hæc dicit Dominus :<br class="calibre6"/> Ecce ego cogito super familiam istam malum,<br class="calibre6"/> unde non auferetis colla vestra,<br class="calibre6"/> et non ambulabitis superbi :<br class="calibre6"/> quoniam tempus pessimum est.<br class="calibre6"/>
<span id="x2_4" class="vn">4</span> In die illa sumetur super vos parabola,<br class="calibre6"/> et cantabitur canticum cum suavitate, dicentium :<br class="calibre6"/> Depopulatione vastati sumus ;<br class="calibre6"/> pars populi mei commutata est :<br class="calibre6"/> quomodo recedet a me, cum revertatur,<br class="calibre6"/> qui regiones nostras dividat ?<br class="calibre6"/>
<span id="x2_5" class="vn">5</span> Propter hoc non erit tibi mittens funiculum sortis in cœtu Domini.<br class="calibre6"/>
<span id="x2_6" class="vn">6</span> Ne loquamini loquentes ;<br class="calibre6"/> non stillabit super istos, non comprehendet confusio.<br class="calibre6"/>
<span id="x2_7" class="vn">7</span> Dicit domus Jacob :<br class="calibre6"/> Numquid abbreviatus est spiritus Domini,<br class="calibre6"/> aut tales sunt cogitationes ejus ?<br class="calibre6"/> nonne verba mea bona sunt cum eo qui recte graditur ?<br class="calibre6"/>
<span id="x2_8" class="vn">8</span> et e contrario populus meus in adversarium consurrexit.<br class="calibre6"/> Desuper tunica pallium sustulistis :<br class="calibre6"/> et eos qui transibant simpliciter convertistis in bellum.<br class="calibre6"/>
<span id="x2_9" class="vn">9</span> Mulieres populi mei ejecistis de domo deliciarum suarum ;<br class="calibre6"/> a parvulis earum tulistis laudem meam in perpetuum.<br class="calibre6"/>
<span id="x2_10" class="vn">10</span> Surgite, et ite, quia non habetis hic requiem :<br class="calibre6"/> propter immunditiam ejus corrumpetur putredine pessima.<br class="calibre6"/>
<span id="x2_11" class="vn">11</span> Utinam non essem vir habens spiritum,<br class="calibre6"/> et mendacium potius loquerer !<br class="calibre6"/> Stillabo tibi in vinum et in ebrietatem ;<br class="calibre6"/> et erit super quem stillatur populus iste.<br class="calibre6"/>
<span id="x2_12" class="vn">12</span> Congregatione congregabo, Jacob, totum te ;<br class="calibre6"/> in unum conducam reliquias Israël :<br class="calibre6"/> pariter ponam illum quasi gregem in ovili,<br class="calibre6"/> quasi pecus in medio caularum :<br class="calibre6"/> tumultuabuntur a multitudine hominum.<br class="calibre6"/>
<span id="x2_13" class="vn">13</span> Ascendet enim pandens iter ante eos :<br class="calibre6"/> divident, et transibunt portam,<br class="calibre6"/> et ingredientur per eam :<br class="calibre6"/> et transibit rex eorum coram eis,<br class="calibre6"/> et Dominus in capite eorum.</div>
</div><div class="calibre5" id="calibre_pb_2"></div></body></html>
