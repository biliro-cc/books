<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Leviticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c24" id="c24"><span class="chapter-num">24</span></a> <span id="x24_1" class="vn">1</span> Et locutus est Dominus ad Moysen, dicens :
<span id="x24_2" class="vn">2</span> Præcipe filiis Israël, ut afferant tibi oleum de olivis purissimum, ac lucidum, ad concinnandas lucernas jugiter,
<span id="x24_3" class="vn">3</span> extra velum testimonii in tabernaculo fœderis. Ponetque eas Aaron a vespere usque ad mane coram Domino, cultu rituque perpetuo in generationibus vestris.
<span id="x24_4" class="vn">4</span> Super candelabrum mundissimum ponentur semper in conspectu Domini.
<span id="x24_5" class="vn">5</span> Accipies quoque similam, et coques ex ea duodecim panes, qui singuli habebunt duas decimas :
<span id="x24_6" class="vn">6</span> quorum senos altrinsecus super mensam purissimam coram Domino statues :
<span id="x24_7" class="vn">7</span> et pones super eos thus lucidissimum, ut sit panis in monimentum oblationis Domini.
<span id="x24_8" class="vn">8</span> Per singula sabbata mutabuntur coram Domino suscepti a filiis Israël fœdere sempiterno :
<span id="x24_9" class="vn">9</span> eruntque Aaron et filiorum ejus, ut comedant eos in loco sancto : quia Sanctum sanctorum est de sacrificiis Domini jure perpetuo.<br class="calibre6"/><br class="calibre6"/>
<span id="x24_10" class="vn">10</span> Ecce autem egressus filius mulieris Israëlitidis, quem pepererat de viro ægyptio inter filios Israël, jurgatus est in castris cum viro Israëlita.
<span id="x24_11" class="vn">11</span> Cumque blasphemasset nomen, et maledixisset ei, adductus est ad Moysen. (Vocabatur autem mater ejus Salumith, filia Dabri de tribu Dan.)
<span id="x24_12" class="vn">12</span> Miseruntque eum in carcerem, donec nossent quid juberet Dominus.
<span id="x24_13" class="vn">13</span> Qui locutus est ad Moysen,
<span id="x24_14" class="vn">14</span> dicens : Educ blasphemum extra castra, et ponant omnes qui audierunt, manus suas super caput ejus, et lapidet eum populus universus.
<span id="x24_15" class="vn">15</span> Et ad filios Israël loqueris : Homo, qui maledixerit Deo suo, portabit peccatum suum ;
<span id="x24_16" class="vn">16</span> et qui blasphemaverit nomen Domini, morte moriatur : lapidibus opprimet eum omnis multitudo, sive ille civis, sive peregrinus fuerit. Qui blasphemaverit nomen Domini, morte moriatur.<br class="calibre6"/><br class="calibre6"/>
<span id="x24_17" class="vn">17</span> Qui percusserit, et occiderit hominem, morte moriatur.
<span id="x24_18" class="vn">18</span> Qui percusserit animal, reddet vicarium, id est, animam pro anima.
<span id="x24_19" class="vn">19</span> Qui irrogaverit maculam cuilibet civium suorum, sicut fecit, sic fiet ei :
<span id="x24_20" class="vn">20</span> fracturam pro fractura, oculum pro oculo, dentem pro dente restituet : qualem inflixerit maculam, talem sustinere cogetur.
<span id="x24_21" class="vn">21</span> Qui percusserit jumentum, reddet aliud. Qui percusserit hominem, punietur.
<span id="x24_22" class="vn">22</span> Æquum judicium sit inter vos, sive peregrinus, sive civis peccaverit : quia ego sum Dominus Deus vester.
<span id="x24_23" class="vn">23</span> Locutusque est Moyses ad filios Israël : et eduxerunt eum, qui blasphemaverat, extra castra, ac lapidibus oppresserunt. Feceruntque filii Israël sicut præceperat Dominus Moysi.
</div><div class="calibre5" id="calibre_pb_24"></div></body></html>
