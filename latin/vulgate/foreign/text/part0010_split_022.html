<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Locutus est autem David Domino verba carminis hujus in die qua liberavit eum Dominus de manu omnium inimicorum suorum, et de manu Saul.
<span id="x22_2" class="vn">2</span> Et ait : <div class="poetry">Dominus petra mea, et robur meum, et salvator meus.<br class="calibre6"/>
<span id="x22_3" class="vn">3</span> Deus fortis meus : sperabo in eum ;<br class="calibre6"/> scutum meum, et cornu salutis meæ :<br class="calibre6"/> elevator meus, et refugium meum ;<br class="calibre6"/> salvator meus : de iniquitate liberabis me.<br class="calibre6"/>
<span id="x22_4" class="vn">4</span> Laudabilem invocabo Dominum,<br class="calibre6"/> et ab inimicis meis salvus ero.<br class="calibre6"/>
<span id="x22_5" class="vn">5</span> Quia circumdederunt me contritiones mortis :<br class="calibre6"/> torrentes Belial terruerunt me.<br class="calibre6"/>
<span id="x22_6" class="vn">6</span> Funes inferni circumdederunt me :<br class="calibre6"/> prævenerunt me laquei mortis.<br class="calibre6"/>
<span id="x22_7" class="vn">7</span> In tribulatione mea invocabo Dominum,<br class="calibre6"/> et ad Deum meum clamabo :<br class="calibre6"/> et exaudiet de templo suo vocem meam,<br class="calibre6"/> et clamor meus veniet ad aures ejus.<br class="calibre6"/>
<span id="x22_8" class="vn">8</span> Commota est et contremuit terra ;<br class="calibre6"/> fundamenta montium concussa sunt, et conquassata :<br class="calibre6"/> quoniam iratus est eis.<br class="calibre6"/>
<span id="x22_9" class="vn">9</span> Ascendit fumus de naribus ejus,<br class="calibre6"/> et ignis de ore ejus vorabit :<br class="calibre6"/> carbones succensi sunt ab eo.<br class="calibre6"/>
<span id="x22_10" class="vn">10</span> Inclinavit cælos, et descendit :<br class="calibre6"/> et caligo sub pedibus ejus.<br class="calibre6"/>
<span id="x22_11" class="vn">11</span> Et ascendit super cherubim, et volavit :<br class="calibre6"/> et lapsus est super pennas venti.<br class="calibre6"/>
<span id="x22_12" class="vn">12</span> Posuit tenebras in circuitu suo latibulum,<br class="calibre6"/> cribrans aquas de nubibus cælorum.<br class="calibre6"/>
<span id="x22_13" class="vn">13</span> Præ fulgore in conspectu ejus,<br class="calibre6"/> succensi sunt carbones ignis.<br class="calibre6"/>
<span id="x22_14" class="vn">14</span> Tonabit de cælo Dominus,<br class="calibre6"/> et excelsus dabit vocem suam.<br class="calibre6"/>
<span id="x22_15" class="vn">15</span> Misit sagittas et dissipavit eos ;<br class="calibre6"/> fulgur, et consumpsit eos.<br class="calibre6"/>
<span id="x22_16" class="vn">16</span> Et apparuerunt effusiones maris,<br class="calibre6"/> et revelata sunt fundamenta orbis<br class="calibre6"/> ab increpatione Domini,<br class="calibre6"/> ab inspiratione spiritus furoris ejus.<br class="calibre6"/>
<span id="x22_17" class="vn">17</span> Misit de excelso, et assumpsit me,<br class="calibre6"/> et extraxit me de aquis multis.<br class="calibre6"/>
<span id="x22_18" class="vn">18</span> Liberavit me ab inimico meo potentissimo,<br class="calibre6"/> et ab his qui oderant me :<br class="calibre6"/> quoniam robustiores me erant.<br class="calibre6"/>
<span id="x22_19" class="vn">19</span> Prævenit me in die afflictionis meæ,<br class="calibre6"/> et factus est Dominus firmamentum meum.<br class="calibre6"/>
<span id="x22_20" class="vn">20</span> Et eduxit me in latitudinem :<br class="calibre6"/> liberavit me, quia complacui ei.<br class="calibre6"/>
<span id="x22_21" class="vn">21</span> Retribuet mihi Dominus secundum justitiam meam :<br class="calibre6"/> et secundum munditiam manuum mearum reddet mihi.<br class="calibre6"/>
<span id="x22_22" class="vn">22</span> Quia custodivi vias Domini,<br class="calibre6"/> et non egi impie a Deo meo.<br class="calibre6"/>
<span id="x22_23" class="vn">23</span> Omnia enim judicia ejus in conspectu meo,<br class="calibre6"/> et præcepta ejus non amovi a me.<br class="calibre6"/>
<span id="x22_24" class="vn">24</span> Et ero perfectus cum eo,<br class="calibre6"/> et custodiam me ab iniquitate mea.<br class="calibre6"/>
<span id="x22_25" class="vn">25</span> Et restituet mihi Dominus secundum justitiam meam,<br class="calibre6"/> et secundum munditiam manuum mearum in conspectu oculorum suorum.<br class="calibre6"/>
<span id="x22_26" class="vn">26</span> Cum sancto sanctus eris,<br class="calibre6"/> et cum robusto perfectus.<br class="calibre6"/>
<span id="x22_27" class="vn">27</span> Cum electo electus eris,<br class="calibre6"/> et cum perverso perverteris.<br class="calibre6"/>
<span id="x22_28" class="vn">28</span> Et populum pauperem salvum facies :<br class="calibre6"/> oculisque tuis excelsos humiliabis.<br class="calibre6"/>
<span id="x22_29" class="vn">29</span> Quia tu lucerna mea, Domine,<br class="calibre6"/> et tu, Domine, illuminabis tenebras meas.<br class="calibre6"/>
<span id="x22_30" class="vn">30</span> In te enim curram accinctus :<br class="calibre6"/> in Deo meo transiliam murum.<br class="calibre6"/>
<span id="x22_31" class="vn">31</span> Deus, immaculata via ejus ;<br class="calibre6"/> eloquium Domini igne examinatum :<br class="calibre6"/> scutum est omnium sperantium in se.<br class="calibre6"/>
<span id="x22_32" class="vn">32</span> Quis est Deus præter Dominum,<br class="calibre6"/> et quis fortis præter Deum nostrum ?<br class="calibre6"/>
<span id="x22_33" class="vn">33</span> Deus qui accinxit me fortitudine,<br class="calibre6"/> et complanavit perfectam viam meam.<br class="calibre6"/>
<span id="x22_34" class="vn">34</span> Coæquans pedes meos cervis,<br class="calibre6"/> et super excelsa mea statuens me ;<br class="calibre6"/>
<span id="x22_35" class="vn">35</span> docens manus meas ad prælium,<br class="calibre6"/> et componens quasi arcum æreum brachia mea.<br class="calibre6"/>
<span id="x22_36" class="vn">36</span> Dedisti mihi clypeum salutis tuæ,<br class="calibre6"/> et mansuetudo tua multiplicavit me.<br class="calibre6"/>
<span id="x22_37" class="vn">37</span> Dilatabis gressus meos subtus me,<br class="calibre6"/> et non deficient tali mei.<br class="calibre6"/>
<span id="x22_38" class="vn">38</span> Persequar inimicos meos, et conteram,<br class="calibre6"/> et non convertar donec consumam eos.<br class="calibre6"/>
<span id="x22_39" class="vn">39</span> Consumam eos et confringam, ut non consurgant :<br class="calibre6"/> cadent sub pedibus meis.<br class="calibre6"/>
<span id="x22_40" class="vn">40</span> Accinxisti me fortitudine ad prælium :<br class="calibre6"/> incurvasti resistentes mihi subtus me.<br class="calibre6"/>
<span id="x22_41" class="vn">41</span> Inimicos meos dedisti mihi dorsum ;<br class="calibre6"/> odientes me, et disperdam eos.<br class="calibre6"/>
<span id="x22_42" class="vn">42</span> Clamabunt, et non erit qui salvet ;<br class="calibre6"/> ad Dominum, et non exaudiet eos.<br class="calibre6"/>
<span id="x22_43" class="vn">43</span> Delebo eos ut pulverem terræ ;<br class="calibre6"/> quasi lutum platearum comminuam eos atque confringam.<br class="calibre6"/>
<span id="x22_44" class="vn">44</span> Salvabis me a contradictionibus populi mei ;<br class="calibre6"/> custodies me in caput gentium :<br class="calibre6"/> populus quem ignoro serviet mihi.<br class="calibre6"/>
<span id="x22_45" class="vn">45</span> Filii alieni resistent mihi ;<br class="calibre6"/> auditu auris obedient mihi.<br class="calibre6"/>
<span id="x22_46" class="vn">46</span> Filii alieni defluxerunt,<br class="calibre6"/> et contrahentur in angustiis suis.<br class="calibre6"/>
<span id="x22_47" class="vn">47</span> Vivit Dominus, et benedictus Deus meus,<br class="calibre6"/> et exaltabitur Deus fortis salutis meæ.<br class="calibre6"/>
<span id="x22_48" class="vn">48</span> Deus qui das vindictas mihi,<br class="calibre6"/> et dejicis populos sub me.<br class="calibre6"/>
<span id="x22_49" class="vn">49</span> Qui educis me ab inimicis meis,<br class="calibre6"/> et a resistentibus mihi elevas me :<br class="calibre6"/> a viro iniquo liberabis me.<br class="calibre6"/>
<span id="x22_50" class="vn">50</span> Propterea confitebor tibi, Domine, in gentibus,<br class="calibre6"/> et nomini tuo cantabo :<br class="calibre6"/>
<span id="x22_51" class="vn">51</span> magnificans salutes regis sui,<br class="calibre6"/> et faciens misericordiam christo suo David,<br class="calibre6"/> et semini ejus in sempiternum.</div>
</div><div class="calibre5" id="calibre_pb_22"></div></body></html>
