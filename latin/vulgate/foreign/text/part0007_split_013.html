<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judicum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c13" id="c13"><span class="chapter-num">13</span></a> <span id="x13_1" class="vn">1</span> Rursumque filii Israël fecerunt malum in conspectu Domini : qui tradidit eos in manus Philisthinorum quadraginta annis.
<span id="x13_2" class="vn">2</span> Erat autem quidam vir de Saraa, et de stirpe Dan, nomine Manue, habens uxorem sterilem.
<span id="x13_3" class="vn">3</span> Cui apparuit angelus Domini, et dixit ad eam : Sterilis es et absque liberis : sed concipies, et paries filium.
<span id="x13_4" class="vn">4</span> Cave ergo ne bibas vinum ac siceram, nec immundum quidquam comedas :
<span id="x13_5" class="vn">5</span> quia concipies, et paries filium, cujus non tanget caput novacula : erit enim nazaræus Dei ab infantia sua et ex matris utero, et ipse incipiet liberare Israël de manu Philisthinorum.
<span id="x13_6" class="vn">6</span> Quæ cum venisset ad maritum suum, dixit ei : Vir Dei venit ad me, habens vultum angelicum, terribilis nimis. Quem cum interrogassem quis esset, et unde venisset, et quo nomine vocaretur, noluit mihi dicere :
<span id="x13_7" class="vn">7</span> sed hoc respondit : Ecce concipies et paries filium : cave ne vinum bibas, nec siceram, et ne aliquo vescaris immundo : erit enim puer nazaræus Dei ab infantia sua, ex utero matris suæ usque ad diem mortis suæ.
<span id="x13_8" class="vn">8</span> Oravit itaque Manue Dominum, et ait : Obsecro, Domine, ut vir Dei, quem misisti, veniat iterum, et doceat nos quid debeamus facere de puero, qui nasciturus est.
<span id="x13_9" class="vn">9</span> Exaudivitque Dominus deprecantem Manue, et apparuit rursum angelus Dei uxori ejus sedenti in agro : Manue autem maritus ejus non erat cum ea. Quæ cum vidisset angelum,
<span id="x13_10" class="vn">10</span> festinavit, et cucurrit ad virum suum : nuntiavitque ei, dicens : Ecce apparuit mihi vir, quem ante videram.
<span id="x13_11" class="vn">11</span> Qui surrexit, et secutus est uxorem suam : veniensque ad virum, dixit ei : Tu es qui locutus es mulieri ? Et ille respondit : Ego sum.
<span id="x13_12" class="vn">12</span> Cui Manue : Quando, inquit, sermo tuus fuerit expletus, quid vis ut faciat puer ? aut a quo se observare debebit ?<br class="calibre6"/><br class="calibre6"/>
<span id="x13_13" class="vn">13</span> Dixitque angelus Domini ad Manue : Ab omnibus, quæ locutus sum uxori tuæ, abstineat se,
<span id="x13_14" class="vn">14</span> et quidquid ex vinea nascitur, non comedat : vinum et siceram non bibat ; nullo vescatur immundo : et quod ei præcepi, impleat atque custodiat.
<span id="x13_15" class="vn">15</span> Dixitque Manue ad angelum Domini : Obsecro te ut acquiescas precibus meis, et faciamus tibi hædum de capris.
<span id="x13_16" class="vn">16</span> Cui respondit angelus : Si me cogis, non comedam panes tuos : si autem vis holocaustum facere, offer illud Domino. Et nesciebat Manue quod angelus Domini esset.
<span id="x13_17" class="vn">17</span> Dixitque ad eum : Quod est tibi nomen, ut, si sermo tuus fuerit expletus, honoremus te ?
<span id="x13_18" class="vn">18</span> Cui ille respondit : Cur quæris nomen meum, quod est mirabile ?
<span id="x13_19" class="vn">19</span> Tulit itaque Manue hædum de capris, et libamenta, et posuit super petram, offerens Domino, qui facit mirabilia : ipse autem et uxor ejus intuebantur.
<span id="x13_20" class="vn">20</span> Cumque ascenderet flamma altaris in cælum, angelus Domini pariter in flamma ascendit. Quod cum vidissent Manue et uxor ejus, proni ceciderunt in terram,
<span id="x13_21" class="vn">21</span> et ultra eis non apparuit angelus Domini. Statimque intellexit Manue angelum Domini esse,
<span id="x13_22" class="vn">22</span> et dixit ad uxorem suam : Morte moriemur, quia vidimus Deum.
<span id="x13_23" class="vn">23</span> Cui respondit mulier : Si Dominus nos vellet occidere, de manibus nostris holocaustum et libamenta non suscepisset, nec ostendisset nobis hæc omnia, neque ea quæ sunt ventura dixisset.<br class="calibre6"/><br class="calibre6"/>
<span id="x13_24" class="vn">24</span> Peperit itaque filium, et vocavit nomen ejus Samson. Crevitque puer, et benedixit ei Dominus.
<span id="x13_25" class="vn">25</span> Cœpitque spiritus Domini esse cum eo in castris Dan inter Saraa et Esthaol.
</div><div class="calibre5" id="calibre_pb_13"></div></body></html>
