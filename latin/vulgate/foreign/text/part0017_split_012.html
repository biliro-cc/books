<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a> <span id="x12_1" class="vn">1</span> Tunc vocavit ad se Tobias filium suum, dixitque ei : Quid possumus dare viro isti sancto, qui venit tecum ?
<span id="x12_2" class="vn">2</span> Respondens Tobias, dixit patri suo : Pater, quam mercedem dabimus ei ? aut quid dignum poterit esse beneficiis ejus ?
<span id="x12_3" class="vn">3</span> Me duxit et reduxit sanum, pecuniam a Gabelo ipse recepit, uxorem ipse me habere fecit, et dæmonium ab ea ipse compescuit : gaudium parentibus ejus fecit, meipsum a devoratione piscis eripuit, te quoque videre fecit lumen cæli, et bonis omnibus per eum repleti sumus. Quid illi ad hæc poterimus dignum dare ?
<span id="x12_4" class="vn">4</span> Sed peto te, pater mi, ut roges eum, si forte dignabitur medietatem de omnibus quæ allata sunt, sibi assumere.
<span id="x12_5" class="vn">5</span> Et vocantes eum, pater scilicet et filius, tulerunt eum in partem : et rogare cœperunt ut dignaretur dimidiam partem omnium quæ attulerant acceptam habere.<br class="calibre6"/><br class="calibre6"/>
<span id="x12_6" class="vn">6</span> Tunc dixit eis occulte : Benedicite Deum cæli, et coram omnibus viventibus confitemini ei, quia fecit vobiscum misericordiam suam.
<span id="x12_7" class="vn">7</span> Etenim sacramentum regis abscondere bonum est : opera autem Dei revelare et confiteri honorificum est.
<span id="x12_8" class="vn">8</span> Bona est oratio cum jejunio, et eleemosyna magis quam thesauros auri recondere :
<span id="x12_9" class="vn">9</span> quoniam eleemosyna a morte liberat, et ipsa est quæ purgat peccata, et facit invenire misericordiam et viam æternam.
<span id="x12_10" class="vn">10</span> Qui autem faciunt peccatum et iniquitatem, hostes sunt animæ suæ.
<span id="x12_11" class="vn">11</span> Manifesto ergo vobis veritatem, et non abscondam a vobis occultum sermonem.
<span id="x12_12" class="vn">12</span> Quando orabas cum lacrimis, et sepeliebas mortuos, et derelinquebas prandium tuum, et mortuos abscondebas per diem in domo tua, et nocte sepeliebas eos, ego obtuli orationem tuam Domino.
<span id="x12_13" class="vn">13</span> Et quia acceptus eras Deo, necesse fuit ut tentatio probaret te.
<span id="x12_14" class="vn">14</span> Et nunc misit me Dominus ut curarem te, et Saram uxorem filii tui a dæmonio liberarem.
<span id="x12_15" class="vn">15</span> Ego enim sum Raphaël angelus, unus ex septem qui adstamus ante Dominum.
<span id="x12_16" class="vn">16</span> Cumque hæc audissent, turbati sunt, et trementes ceciderunt super terram in faciem suam.
<span id="x12_17" class="vn">17</span> Dixitque eis angelus : Pax vobis : nolite timere.
<span id="x12_18" class="vn">18</span> Etenim cum essem vobiscum, per voluntatem Dei eram : ipsum benedicite, et cantate illi.
<span id="x12_19" class="vn">19</span> Videbar quidem vobiscum manducare et bibere : sed ego cibo invisibili, et potu qui ab hominibus videri non potest, utor.
<span id="x12_20" class="vn">20</span> Tempus est ergo ut revertar ad eum qui me misit : vos autem benedicite Deum, et narrate omnia mirabilia ejus.
<span id="x12_21" class="vn">21</span> Et cum hæc dixisset, ab aspectu eorum ablatus est, et ultra eum videre non potuerunt.
<span id="x12_22" class="vn">22</span> Tunc prostrati per horas tres in faciem, benedixerunt Deum : et exsurgentes narraverunt omnia mirabilia ejus.
</div><div class="calibre5" id="calibre_pb_12"></div></body></html>
