<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c16" id="c16"><span class="chapter-num">16</span></a> <span id="x16_1" class="vn">1</span> Igitur Sarai, uxor Abram, non genuerat liberos : sed habens ancillam ægyptiam nomine Agar,
<span id="x16_2" class="vn">2</span> dixit marito suo : Ecce, conclusit me Dominus, ne parerem. Ingredere ad ancillam meam, si forte saltem ex illa suscipiam filios. Cumque ille acquiesceret deprecanti,
<span id="x16_3" class="vn">3</span> tulit Agar ægyptiam ancillam suam post annos decem quam habitare cœperant in terra Chanaan : et dedit eam viro suo uxorem.
<span id="x16_4" class="vn">4</span> Qui ingressus est ad eam. At illa concepisse se videns, despexit dominam suam.
<span id="x16_5" class="vn">5</span> Dixitque Sarai ad Abram : Inique agis contra me : ego dedi ancillam meam in sinum tuum, quæ videns quod conceperit, despectui me habet : judicet Dominus inter me et te.
<span id="x16_6" class="vn">6</span> Cui respondens Abram : Ecce, ait, ancilla tua in manu tua est, utere ea ut libet. Affligente igitur eam Sarai, fugam iniit.
<span id="x16_7" class="vn">7</span> Cumque invenisset eam angelus Domini juxta fontem aquæ in solitudine, qui est in via Sur in deserto,
<span id="x16_8" class="vn">8</span> dixit ad illam : Agar ancilla Sarai, unde venis ? et quo vadis ? Quæ respondit : A facie Sarai dominæ meæ ego fugio.
<span id="x16_9" class="vn">9</span> Dixitque ei angelus Domini : Revertere ad dominam tuam, et humiliare sub manu illius.
<span id="x16_10" class="vn">10</span> Et rursum : Multiplicans, inquit, multiplicabo semen tuum, et non numerabitur præ multitudine.
<span id="x16_11" class="vn">11</span> Ac deinceps : Ecce, ait, concepisti, et paries filium : vocabisque nomen ejus Ismaël, eo quod audierit Dominus afflictionem tuam.
<span id="x16_12" class="vn">12</span> Hic erit ferus homo : manus ejus contra omnes, et manus omnium contra eum : et e regione universorum fratrum suorum figet tabernacula.
<span id="x16_13" class="vn">13</span> Vocavit autem nomen Domini qui loquebatur ad eam : Tu Deus qui vidisti me. Dixit enim : Profecto hic vidi posteriora videntis me.
<span id="x16_14" class="vn">14</span> Propterea appellavit puteum illum Puteum viventis et videntis me. Ipse est inter Cades et Barad.
<span id="x16_15" class="vn">15</span> Peperitque Agar Abræ filium : qui vocavit nomen ejus Ismaël.
<span id="x16_16" class="vn">16</span> Octoginta et sex annorum erat Abram quando peperit ei Agar Ismaëlem.
</div><div class="calibre5" id="calibre_pb_16"></div></body></html>
