<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c28" id="c28"><span class="chapter-num">28</span></a> <span id="x28_1" class="vn">1</span> Dixit quoque Dominus ad Moysen :
<span id="x28_2" class="vn">2</span> Præcipe filiis Israël, et dices ad eos : Oblationem meam et panes, et incensum odoris suavissimi offerte per tempora sua.
<span id="x28_3" class="vn">3</span> Hæc sunt sacrificia quæ offerre debetis : agnos anniculos immaculatos duos quotidie in holocaustum sempiternum :
<span id="x28_4" class="vn">4</span> unum offeretis mane, et alterum ad vesperum :
<span id="x28_5" class="vn">5</span> decimam partem ephi similæ, quæ conspersa sit oleo purissimo, et habeat quartam partem hin.
<span id="x28_6" class="vn">6</span> Holocaustum juge est quod obtulistis in monte Sinai in odorem suavissimum incensi Domini.
<span id="x28_7" class="vn">7</span> Et libabitis vini quartam partem hin per agnos singulos in sanctuario Domini.
<span id="x28_8" class="vn">8</span> Alterumque agnum similiter offeretis ad vesperam juxta omnem ritum sacrificii matutini, et libamentorum ejus, oblationem suavissimi odoris Domino.
<span id="x28_9" class="vn">9</span> Die autem sabbati offeretis duos agnos anniculos immaculatos, et duas decimas similæ oleo conspersæ in sacrificio, et liba :
<span id="x28_10" class="vn">10</span> quæ rite funduntur per singula sabbata in holocaustum sempiternum.
<span id="x28_11" class="vn">11</span> In calendis autem offeretis holocaustum Domino, vitulos de armento duos, arietem unum, agnos anniculos septem immaculatos,
<span id="x28_12" class="vn">12</span> et tres decimas similæ oleo conspersæ in sacrificio per singulos vitulos : et duas decimas similæ oleo conspersæ per singulos arietes :
<span id="x28_13" class="vn">13</span> et decimam decimæ similæ ex oleo in sacrificio per agnos singulos : holocaustum suavissimi odoris atque incensi est Domino.
<span id="x28_14" class="vn">14</span> Libamenta autem vini, quæ per singulas fundenda sunt victimas, ista erunt : media pars hin per singulos vitulos, tertia per arietem, quarta per agnum. Hoc erit holocaustum per omnes menses, qui sibi anno vertente succedunt.
<span id="x28_15" class="vn">15</span> Hircus quoque offeretur Domino pro peccatis in holocaustum sempiternum cum libamentis suis.
<span id="x28_16" class="vn">16</span> Mense autem primo, quartadecima die mensis, Phase Domini erit,
<span id="x28_17" class="vn">17</span> et quintadecima die solemnitas : septem diebus vescentur azymis.
<span id="x28_18" class="vn">18</span> Quarum dies prima venerabilis et sancta erit : omne opus servile non facietis in ea.
<span id="x28_19" class="vn">19</span> Offeretisque incensum holocaustum Domino, vitulos de armento duos, arietem unum, agnos anniculos immaculatos septem :
<span id="x28_20" class="vn">20</span> et sacrificia singulorum ex simila quæ conspersa sit oleo, tres decimas per singulos vitulos, et duas decimas per arietem,
<span id="x28_21" class="vn">21</span> et decimam decimæ per agnos singulos, id est, per septem agnos.
<span id="x28_22" class="vn">22</span> Et hircum pro peccato unum, ut expietur pro vobis,
<span id="x28_23" class="vn">23</span> præter holocaustum matutinum, quod semper offeretis.
<span id="x28_24" class="vn">24</span> Ita facietis per singulos dies septem dierum in fomitem ignis, et in odorem suavissimum Domino, qui surget de holocausto, et de libationibus singulorum.
<span id="x28_25" class="vn">25</span> Dies quoque septimus celeberrimus et sanctus erit vobis : omne opus servile non facietis in eo.
<span id="x28_26" class="vn">26</span> Dies etiam primitivorum, quando offeretis novas fruges Domino, expletis hebdomadibus, venerabilis et sancta erit : omne opus servile non facietis in ea.
<span id="x28_27" class="vn">27</span> Offeretisque holocaustum in odorem suavissimum Domino, vitulos de armento duos, arietem unum, et agnos anniculos immaculatos septem :
<span id="x28_28" class="vn">28</span> atque in sacrificiis eorum, similæ oleo conspersæ tres decimas per singulos vitulos, per arietes duas,
<span id="x28_29" class="vn">29</span> per agnos decimam decimæ, qui simul sunt agni septem. Hircum quoque,
<span id="x28_30" class="vn">30</span> qui mactatur pro expiatione : præter holocaustum sempiternum et liba ejus.
<span id="x28_31" class="vn">31</span> Immaculata offeretis omnia cum libationibus suis.
</div><div class="calibre5" id="calibre_pb_28"></div></body></html>
