<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Baruch - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a><div class="poetry"> <span id="x3_1" class="vn">1</span> Et nunc, Domine omnipotens, Deus Israël,<br class="calibre6"/> anima in angustiis, et spiritus anxius clamat ad te.<br class="calibre6"/>
<span id="x3_2" class="vn">2</span> Audi, Domine, et miserere,<br class="calibre6"/> quia Deus es misericors :<br class="calibre6"/> et miserere nostri, quia peccavimus ante te :<br class="calibre6"/>
<span id="x3_3" class="vn">3</span> quia tu sedes in sempiternum,<br class="calibre6"/> et nos, peribimus in ævum ?<br class="calibre6"/>
<span id="x3_4" class="vn">4</span> Domine omnipotens, Deus Israël,<br class="calibre6"/> audi nunc orationem mortuorum Israël,<br class="calibre6"/> et filiorum ipsorum qui peccaverunt ante te,<br class="calibre6"/> et non audierunt vocem Domini Dei sui,<br class="calibre6"/> et agglutinata sunt nobis mala.<br class="calibre6"/>
<span id="x3_5" class="vn">5</span> Noli meminisse iniquitatum patrum nostrorum,<br class="calibre6"/> sed memento manus tuæ et nominis tui in tempore isto :<br class="calibre6"/>
<span id="x3_6" class="vn">6</span> quia tu es Dominus Deus noster,<br class="calibre6"/> et laudabimus te, Domine :<br class="calibre6"/>
<span id="x3_7" class="vn">7</span> quia propter hoc dedisti timorem tuum in cordibus nostris,<br class="calibre6"/> et ut invocemus nomen tuum,<br class="calibre6"/> et laudemus te in captivitate nostra,<br class="calibre6"/> quia convertimur ab iniquitate patrum nostrorum,<br class="calibre6"/> qui peccaverunt ante te.<br class="calibre6"/>
<span id="x3_8" class="vn">8</span> Et ecce nos in captivitate nostra sumus hodie,<br class="calibre6"/> qua nos dispersisti in improperium,<br class="calibre6"/> et in maledictum, et in peccatum,<br class="calibre6"/> secundum omnes iniquitates patrum nostrorum,<br class="calibre6"/> qui recesserunt a te, Domine Deus noster.</div><br class="calibre6"/><br class="calibre6"/>
<div class="poetry"><span id="x3_9" class="vn">9</span> Audi, Israël, mandata vitæ :<br class="calibre6"/> auribus percipe, ut scias prudentiam.<br class="calibre6"/>
<span id="x3_10" class="vn">10</span> Quid est, Israël, quod in terra inimicorum es,<br class="calibre6"/>
<span id="x3_11" class="vn">11</span> inveterasti in terra aliena,<br class="calibre6"/> coinquinatus es cum mortuis,<br class="calibre6"/> deputatus es cum descendentibus in infernum ?<br class="calibre6"/>
<span id="x3_12" class="vn">12</span> Dereliquisti fontem sapientiæ :<br class="calibre6"/>
<span id="x3_13" class="vn">13</span> nam si in via Dei ambulasses,<br class="calibre6"/> habitasses utique in pace sempiterna.<br class="calibre6"/>
<span id="x3_14" class="vn">14</span> Disce ubi sit prudentia,<br class="calibre6"/> ubi sit virtus, ubi sit intellectus,<br class="calibre6"/> ut scias simul ubi sit longiturnitas vitæ et victus,<br class="calibre6"/> ubi sit lumen oculorum, et pax.<br class="calibre6"/>
<span id="x3_15" class="vn">15</span> Quis invenit locum ejus ?<br class="calibre6"/> et quis intravit in thesauros ejus ?<br class="calibre6"/>
<span id="x3_16" class="vn">16</span> Ubi sunt principes gentium,<br class="calibre6"/> et qui dominantur super bestias quæ sunt super terram ?<br class="calibre6"/>
<span id="x3_17" class="vn">17</span> qui in avibus cæli ludunt,<br class="calibre6"/>
<span id="x3_18" class="vn">18</span> qui argentum thesaurizant, et aurum,<br class="calibre6"/> in quo confidunt homines,<br class="calibre6"/> et non est finis acquisitionis eorum ?<br class="calibre6"/> qui argentum fabricant, et solliciti sunt,<br class="calibre6"/> nec est inventio operum illorum ?<br class="calibre6"/>
<span id="x3_19" class="vn">19</span> Exterminati sunt, et ad inferos descenderunt,<br class="calibre6"/> et alii loco eorum surrexerunt.<br class="calibre6"/>
<span id="x3_20" class="vn">20</span> Juvenes viderunt lumen, et habitaverunt super terram,<br class="calibre6"/> viam autem disciplinæ ignoraverunt,<br class="calibre6"/>
<span id="x3_21" class="vn">21</span> neque intellexerunt semitas ejus,<br class="calibre6"/> neque filii eorum susceperunt eam :<br class="calibre6"/> a facie ipsorum longe facta est ;<br class="calibre6"/>
<span id="x3_22" class="vn">22</span> non est audita in terra Chanaan,<br class="calibre6"/> neque visa est in Theman.<br class="calibre6"/>
<span id="x3_23" class="vn">23</span> Filii quoque Agar, qui exquirunt prudentiam quæ de terra est,<br class="calibre6"/> negotiatores Merrhæ et Theman,<br class="calibre6"/> et fabulatores, et exquisitores prudentiæ et intelligentiæ :<br class="calibre6"/> viam autem sapientiæ nescierunt,<br class="calibre6"/> neque commemorati sunt semitas ejus.<br class="calibre6"/>
<span id="x3_24" class="vn">24</span> O Israël, quam magna est domus Dei,<br class="calibre6"/> et ingens locus possessionis ejus !<br class="calibre6"/>
<span id="x3_25" class="vn">25</span> magnus est, et non habet finem :<br class="calibre6"/> excelsus, et immensus.<br class="calibre6"/>
<span id="x3_26" class="vn">26</span> Ibi fuerunt gigantes nominati illi, qui ab initio fuerunt,<br class="calibre6"/> statura magna, scientes bellum.<br class="calibre6"/>
<span id="x3_27" class="vn">27</span> Non hos elegit Dominus,<br class="calibre6"/> neque viam disciplinæ invenerunt :<br class="calibre6"/> propterea perierunt,<br class="calibre6"/>
<span id="x3_28" class="vn">28</span> et quoniam non habuerunt sapientiam,<br class="calibre6"/> interierunt propter suam insipientiam.<br class="calibre6"/>
<span id="x3_29" class="vn">29</span> Quis ascendit in cælum, et accepit eam,<br class="calibre6"/> et eduxit eam de nubibus ?<br class="calibre6"/>
<span id="x3_30" class="vn">30</span> Quis transfretavit mare, et invenit illam, et attulit illam super aurum electum ?<br class="calibre6"/>
<span id="x3_31" class="vn">31</span> Non est qui possit scire vias ejus,<br class="calibre6"/> neque qui exquirat semitas ejus :<br class="calibre6"/>
<span id="x3_32" class="vn">32</span> sed qui scit universa novit eam,<br class="calibre6"/> et adinvenit eam prudentia sua<br class="calibre6"/> qui præparavit terram in æterno tempore :<br class="calibre6"/> et replevit eam pecudibus et quadrupedibus<br class="calibre6"/>
<span id="x3_33" class="vn">33</span> qui emittit lumen, et vadit,<br class="calibre6"/> et vocavit illud, et obedit illi in tremore.<br class="calibre6"/>
<span id="x3_34" class="vn">34</span> Stellæ autem dederunt lumen in custodiis suis,<br class="calibre6"/> et lætatæ sunt :<br class="calibre6"/>
<span id="x3_35" class="vn">35</span> vocatæ sunt, et dixerunt : Adsumus,<br class="calibre6"/> et luxerunt ei cum jucunditate, qui fecit illas.<br class="calibre6"/>
<span id="x3_36" class="vn">36</span> Hic est Deus noster,<br class="calibre6"/> et non æstimabitur alius adversus eum.<br class="calibre6"/>
<span id="x3_37" class="vn">37</span> Hic adinvenit omnem viam disciplinæ,<br class="calibre6"/> et tradidit illam Jacob puero suo,<br class="calibre6"/> et Israël dilecto suo.<br class="calibre6"/>
<span id="x3_38" class="vn">38</span> Post hæc in terris visus est,<br class="calibre6"/> et cum hominibus conversatus est.</div>
</div><div class="calibre5" id="calibre_pb_3"></div></body></html>
