<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Et factum est verbum Domini ad me, dicens :
<span id="x22_2" class="vn">2</span> Et tu, fili hominis, nonne judicas, nonne judicas civitatem sanguinum ?
<span id="x22_3" class="vn">3</span> Et ostendes ei omnes abominationes suas, et dices : Hæc dicit Dominus Deus : Civitas effundens sanguinem in medio sui, ut veniat tempus ejus : et quæ fecit idola contra semetipsam, ut pollueretur.
<span id="x22_4" class="vn">4</span> In sanguine tuo, qui a te effusus est, deliquisti, et in idolis tuis, quæ fecisti, polluta es : et appropinquare fecisti dies tuos, et adduxisti tempus annorum tuorum : propterea dedi te opprobrium gentibus, et irrisionem universis terris.
<span id="x22_5" class="vn">5</span> Quæ juxta sunt, et quæ procul a te, triumphabunt de te, sordida, nobilis, grandis interitu.
<span id="x22_6" class="vn">6</span> Ecce principes Israël singuli in brachio suo fuerunt in te, ad effundendum sanguinem.
<span id="x22_7" class="vn">7</span> Patrem et matrem contumeliis affecerunt : in te advenam calumniati sunt in medio tui : pupillum et viduam contristaverunt apud te.
<span id="x22_8" class="vn">8</span> Sanctuaria mea sprevisti, et sabbata mea polluisti.
<span id="x22_9" class="vn">9</span> Viri detractores fuerunt in te ad effundendum sanguinem, et super montes comederunt in te : scelus operati sunt in medio tui.
<span id="x22_10" class="vn">10</span> Verecundiora patris discooperuerunt in te ; immunditiam menstruatæ humiliaverunt in te :
<span id="x22_11" class="vn">11</span> et unusquisque in uxorem proximi sui operatus est abominationem, et socer nurum suam polluit nefarie : frater sororem suam, filiam patris sui, oppressit in te.
<span id="x22_12" class="vn">12</span> Munera acceperunt apud te ad effundendum sanguinem : usuram et superabundantiam accepisti, et avare proximos tuos calumniabaris : meique oblita es, ait Dominus Deus.
<span id="x22_13" class="vn">13</span> Ecce complosi manus meas super avaritiam tuam quam fecisti, et super sanguinem qui effusus est in medio tui.
<span id="x22_14" class="vn">14</span> Numquid sustinebit cor tuum, aut prævalebunt manus tuæ, in diebus quos ego faciam tibi ? Ego Dominus locutus sum, et faciam.
<span id="x22_15" class="vn">15</span> Et dispergam te in nationes, et ventilabo te in terras, et deficere faciam immunditiam tuam a te.
<span id="x22_16" class="vn">16</span> Et possidebo te in conspectu gentium : et scies quia ego Dominus.<br class="calibre6"/><br class="calibre6"/>
<span id="x22_17" class="vn">17</span> Et factum est verbum Domini ad me, dicens :
<span id="x22_18" class="vn">18</span> Fili hominis, versa est mihi domus Israël in scoriam : omnes isti æs, et stannum, et ferrum, et plumbum in medio fornacis : scoria argenti facti sunt.
<span id="x22_19" class="vn">19</span> Propterea hæc dicit Dominus Deus : Eo quod versi estis omnes in scoriam, propterea ecce ego congregabo vos in medio Jerusalem,
<span id="x22_20" class="vn">20</span> congregatione argenti, et æris, et stanni, et ferri, et plumbi, in medio fornacis, ut succendam in ea ignem ad conflandum. Sic congregabo in furore meo, et in ira mea : et requiescam, et conflabo vos.
<span id="x22_21" class="vn">21</span> Et congregabo vos, et succendam vos in igne furoris mei, et conflabimini in medio ejus.
<span id="x22_22" class="vn">22</span> Ut conflatur argentum in medio fornacis, sic eritis in medio ejus : et scietis quia ego Dominus cum effuderim indignationem meam super vos.<br class="calibre6"/><br class="calibre6"/>
<span id="x22_23" class="vn">23</span> Et factum est verbum Domini ad me, dicens :
<span id="x22_24" class="vn">24</span> Fili hominis, dic ei : Tu es terra immunda, et non compluta in die furoris.
<span id="x22_25" class="vn">25</span> Conjuratio prophetarum in medio ejus : sicut leo rugiens, rapiensque prædam, animas devoraverunt : opes et pretium acceperunt : viduas ejus multiplicaverunt in medio illius.
<span id="x22_26" class="vn">26</span> Sacerdotes ejus contempserunt legem meam, et polluerunt sanctuaria mea : inter sanctum et profanum non habuerunt distantiam, et inter pollutum et mundum non intellexerunt : et a sabbatis meis averterunt oculos suos, et coinquinabar in medio eorum.
<span id="x22_27" class="vn">27</span> Principes ejus in medio illius quasi lupi rapientes prædam ad effundendum sanguinem, et ad perdendas animas, et avare ad sectanda lucra.
<span id="x22_28" class="vn">28</span> Prophetæ autem ejus liniebant eos absque temperamento, videntes vana, et divinantes eis mendacium, dicentes : Hæc dicit Dominus Deus : cum Dominus non sit locutus.
<span id="x22_29" class="vn">29</span> Populi terræ calumniabantur calumniam, et rapiebant violenter : egenum et pauperem affligebant, et advenam opprimebant calumnia absque judicio.
<span id="x22_30" class="vn">30</span> Et quæsivi de eis virum qui interponeret sepem, et staret oppositus contra me pro terra, ne dissiparem eam : et non inveni.
<span id="x22_31" class="vn">31</span> Et effudi super eos indignationem meam ; in igne iræ meæ consumpsi eos : viam eorum in caput eorum reddidi, ait Dominus Deus.
</div><div class="calibre5" id="calibre_pb_22"></div></body></html>
