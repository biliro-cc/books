<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Lucas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c16" id="c16"><span class="chapter-num">16</span></a> <span id="x16_1" class="vn">1</span> Dicebat autem et ad discipulos suos : Homo quidam erat dives, qui habebat villicum : et hic diffamatus est apud illum quasi dissipasset bona ipsius.
<span id="x16_2" class="vn">2</span> Et vocavit illum, et ait illi : Quid hoc audio de te ? redde rationem villicationis tuæ : jam enim non poteris villicare.
<span id="x16_3" class="vn">3</span> Ait autem villicus intra se : Quid faciam, quia dominus meus aufert a me villicationem ? Fodere non valeo, mendicare erubesco.
<span id="x16_4" class="vn">4</span> Scio quid faciam, ut, cum amotus fuero a villicatione, recipiant me in domos suas.
<span id="x16_5" class="vn">5</span> Convocatis itaque singulis debitoribus domini sui, dicebat primo : Quantum debes domino meo ?
<span id="x16_6" class="vn">6</span> At ille dixit : Centum cados olei. Dixitque illi : Accipe cautionem tuam : et sede cito, scribe quinquaginta.
<span id="x16_7" class="vn">7</span> Deinde alii dixit : Tu vero quantum debes ? Qui ait : Centum coros tritici. Ait illi : Accipe litteras tuas, et scribe octoginta.
<span id="x16_8" class="vn">8</span> Et laudavit dominus villicum iniquitatis, quia prudenter fecisset : quia filii hujus sæculi prudentiores filiis lucis in generatione sua sunt.
<span id="x16_9" class="vn">9</span> Et ego vobis dico : facite vobis amicos de mammona iniquitatis : ut, cum defeceritis, recipiant vos in æterna tabernacula.
<span id="x16_10" class="vn">10</span> Qui fidelis est in minimo, et in majori fidelis est : et qui in modico iniquus est, et in majori iniquus est.
<span id="x16_11" class="vn">11</span> Si ergo in iniquo mammona fideles non fuistis quod verum est, quis credet vobis ?
<span id="x16_12" class="vn">12</span> Et si in alieno fideles non fuistis, quod vestrum est, quis dabit vobis ?
<span id="x16_13" class="vn">13</span> Nemo servus potest duobus dominis servire : aut enim unum odiet, et alterum diliget : aut uni adhærebit, et alterum contemnet. Non potestis Deo servire et mammonæ.<br class="calibre6"/><br class="calibre6"/>
<span id="x16_14" class="vn">14</span> Audiebant autem omnia hæc pharisæi, qui erant avari : et deridebant illum.
<span id="x16_15" class="vn">15</span> Et ait illis : Vos estis qui justificatis vos coram hominibus : Deus autem novit corda vestra : quia quod hominibus altum est, abominatio est ante Deum.
<span id="x16_16" class="vn">16</span> Lex et prophetæ usque ad Joannem : ex eo regnum Dei evangelizatur, et omnis in illud vim facit.
<span id="x16_17" class="vn">17</span> Facilius est autem cælum et terram præterire, quam de lege unum apicem cadere.
<span id="x16_18" class="vn">18</span> Omnis qui dimittit uxorem suam et alteram ducit, mœchatur : et qui dimissam a viro ducit, mœchatur.<br class="calibre6"/><br class="calibre6"/>
<span id="x16_19" class="vn">19</span> Homo quidam erat dives, qui induebatur purpura et bysso, et epulabatur quotidie splendide.
<span id="x16_20" class="vn">20</span> Et erat quidam mendicus, nomine Lazarus, qui jacebat ad januam ejus, ulceribus plenus,
<span id="x16_21" class="vn">21</span> cupiens saturari de micis quæ cadebant de mensa divitis, et nemo illi dabat : sed et canes veniebant, et lingebant ulcera ejus.
<span id="x16_22" class="vn">22</span> Factum est autem ut moreretur mendicus, et portaretur ab angelis in sinum Abrahæ. Mortuus est autem et dives, et sepultus est in inferno.
<span id="x16_23" class="vn">23</span> Elevans autem oculos suos, cum esset in tormentis, vidit Abraham a longe, et Lazarum in sinu ejus :
<span id="x16_24" class="vn">24</span> et ipse clamans dixit : Pater Abraham, miserere mei, et mitte Lazarum ut intingat extremum digiti sui in aquam, ut refrigeret linguam meam, quia crucior in hac flamma.
<span id="x16_25" class="vn">25</span> Et dixit illi Abraham : Fili, recordare quia recepisti bona in vita tua, et Lazarus similiter mala : nunc autem hic consolatur, tu vero cruciaris :
<span id="x16_26" class="vn">26</span> et in his omnibus inter nos et vos chaos magnum firmatum est : ut hi qui volunt hinc transire ad vos, non possint, neque inde huc transmeare.
<span id="x16_27" class="vn">27</span> Et ait : Rogo ergo te, pater, ut mittas eum in domum patris mei :
<span id="x16_28" class="vn">28</span> habeo enim quinque fratres : ut testetur illis, ne et ipsi veniant in hunc locum tormentorum.
<span id="x16_29" class="vn">29</span> Et ait illi Abraham : Habent Moysen et prophetas : audiant illos.
<span id="x16_30" class="vn">30</span> At ille dixit : Non, pater Abraham : sed si quis ex mortuis ierit ad eos, pœnitentiam agent.
<span id="x16_31" class="vn">31</span> Ait autem illi : Si Moysen et prophetas non audiunt, neque si quis ex mortuis resurrexerit, credent.
</div><div class="calibre5" id="calibre_pb_16"></div></body></html>
