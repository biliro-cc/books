<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judith - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Anno tertiodecimo Nabuchodonosor regis, vigesima et secunda die mensis primi, factum est verbum in domo Nabuchodonosor regis Assyriorum ut defenderet se.
<span id="x2_2" class="vn">2</span> Vocavitque omnes majores natu, omnesque duces et bellatores suos, et habuit cum eis mysterium consilii sui :
<span id="x2_3" class="vn">3</span> dixitque cogitationem suam in eo esse, ut omnem terram suo subjugaret imperio.
<span id="x2_4" class="vn">4</span> Quod dictum cum placuisset omnibus, vocavit Nabuchodonosor rex Holofernem principem militiæ suæ,
<span id="x2_5" class="vn">5</span> et dixit ei : Egredere adversus omne regnum occidentis, et contra eos præcipue, qui contempserunt imperium meum.
<span id="x2_6" class="vn">6</span> Non parcet oculus tuus ulli regno, omnemque urbem munitam subjugabis mihi.
<span id="x2_7" class="vn">7</span> Tunc Holofernes vocavit duces et magistratus virtutis Assyriorum, et dinumeravit viros in expeditionem sicut præcepit ei rex, centum viginti millia peditum pugnatorum, et equitum sagittariorum duodecim millia.
<span id="x2_8" class="vn">8</span> Omnemque expeditionem suam fecit præire in multitudine innumerabilium camelorum, cum his quæ exercitibus sufficerent copiose, boum quoque armenta, gregesque ovium, quorum non erat numerus.
<span id="x2_9" class="vn">9</span> Frumentum ex omni Syria in transitu suo parari constituit.
<span id="x2_10" class="vn">10</span> Aurum vero et argentum de domo regis assumpsit multum nimis.
<span id="x2_11" class="vn">11</span> Et profectus est ipse, et omnis exercitus cum quadrigis, et equitibus, et sagittariis : qui cooperuerunt faciem terræ sicut locustæ.
<span id="x2_12" class="vn">12</span> Cumque pertransisset fines Assyriorum, venit ad magnos montes Ange, qui sunt a sinistro Ciliciæ : ascenditque omnia castella eorum, et obtinuit omnem munitionem.
<span id="x2_13" class="vn">13</span> Effregit autem civitatem opinatissimam Melothi, prædavitque omnes filios Tharsis et filios Ismaël qui erant contra faciem deserti, et ad austrum terræ Cellon.
<span id="x2_14" class="vn">14</span> Et transivit Euphraten, et venit in Mesopotamiam : et fregit omnes civitates excelsas quæ erant ibi, a torrente Mambre usquequo perveniatur ad mare :
<span id="x2_15" class="vn">15</span> et occupavit terminos ejus, a Cilicia usque ad fines Japheth qui sunt ad austrum.
<span id="x2_16" class="vn">16</span> Abduxitque omnes filios Madian, et prædavit omnem locupletationem eorum, omnesque resistentes sibi occidit in ore gladii.
<span id="x2_17" class="vn">17</span> Et post hæc descendit in campos Damasci in diebus messis, et succendit omnia sata, omnesque arbores, et vineas fecit incidi :
<span id="x2_18" class="vn">18</span> et cecidit timor illius super omnes inhabitantes terram.
</div><div class="calibre5" id="calibre_pb_2"></div></body></html>
