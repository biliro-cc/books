<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Et respondens Jesus, dixit iterum in parabolis eis, dicens :
<span id="x22_2" class="vn">2</span> Simile factum est regnum cælorum homini regi, qui fecit nuptias filio suo.
<span id="x22_3" class="vn">3</span> Et misit servos suos vocare invitatos ad nuptias, et nolebant venire.
<span id="x22_4" class="vn">4</span> Iterum misit alios servos, dicens : Dicite invitatis : Ecce prandium meum paravi, tauri mei et altilia occisa sunt, et omnia parata : venite ad nuptias.
<span id="x22_5" class="vn">5</span> Illi autem neglexerunt : et abierunt, alius in villam suam, alius vero ad negotiationem suam :
<span id="x22_6" class="vn">6</span> reliqui vero tenuerunt servos ejus, et contumeliis affectos occiderunt.
<span id="x22_7" class="vn">7</span> Rex autem cum audisset, iratus est : et missis exercitibus suis, perdidit homicidas illos, et civitatem illorum succendit.
<span id="x22_8" class="vn">8</span> Tunc ait servis suis : Nuptiæ quidem paratæ sunt, sed qui invitati erant, non fuerunt digni :
<span id="x22_9" class="vn">9</span> ite ergo ad exitus viarum, et quoscumque inveneritis, vocate ad nuptias.
<span id="x22_10" class="vn">10</span> Et egressi servi ejus in vias, congregaverunt omnes quos invenerunt, malos et bonos : et impletæ sunt nuptiæ discumbentium.
<span id="x22_11" class="vn">11</span> Intravit autem rex ut videret discumbentes, et vidit ibi hominem non vestitum veste nuptiali.
<span id="x22_12" class="vn">12</span> Et ait illi : Amice, quomodo huc intrasti non habens vestem nuptialem ? At ille obmutuit.
<span id="x22_13" class="vn">13</span> Tunc dicit rex ministris : Ligatis manibus et pedibus ejus, mittite eum in tenebras exteriores : ibi erit fletus et stridor dentium.
<span id="x22_14" class="vn">14</span> Multi enim sunt vocati, pauci vero electi.<br class="calibre6"/><br class="calibre6"/>
<span id="x22_15" class="vn">15</span> Tunc abeuntes pharisæi, consilium inierunt ut caperent eum in sermone.
<span id="x22_16" class="vn">16</span> Et mittunt ei discipulos suos cum Herodianis, dicentes : Magister, scimus quia verax es, et viam Dei in veritate doces, et non est tibi cura de aliquo : non enim respicis personam hominum :
<span id="x22_17" class="vn">17</span> dic ergo nobis quid tibi videtur, licet censum dare Cæsari, an non ?
<span id="x22_18" class="vn">18</span> Cognita autem Jesus nequitia eorum, ait : Quid me tentatis, hypocritæ ?
<span id="x22_19" class="vn">19</span> ostendite mihi numisma census. At illi obtulerunt ei denarium.
<span id="x22_20" class="vn">20</span> Et ait illis Jesus : Cujus est imago hæc, et superscriptio ?
<span id="x22_21" class="vn">21</span> Dicunt ei : Cæsaris. Tunc ait illis : Reddite ergo quæ sunt Cæsaris, Cæsari : et quæ sunt Dei, Deo.
<span id="x22_22" class="vn">22</span> Et audientes mirati sunt, et relicto eo abierunt.<br class="calibre6"/><br class="calibre6"/>
<span id="x22_23" class="vn">23</span> In illo die accesserunt ad eum sadducæi, qui dicunt non esse resurrectionem : et interrogaverunt eum,
<span id="x22_24" class="vn">24</span> dicentes : Magister, Moyses dixit : Si quis mortuus fuerit non habens filium, ut ducat frater ejus uxorem illius, et suscitet semen fratri suo.
<span id="x22_25" class="vn">25</span> Erant autem apud nos septem fratres : et primus, uxore ducta, defunctus est : et non habens semen, reliquit uxorem suam fratri suo.
<span id="x22_26" class="vn">26</span> Similiter secundus, et tertius usque ad septimum.
<span id="x22_27" class="vn">27</span> Novissime autem omnium et mulier defuncta est.
<span id="x22_28" class="vn">28</span> In resurrectione ergo cujus erit de septem uxor ? omnes enim habuerunt eam.
<span id="x22_29" class="vn">29</span> Respondens autem Jesus, ait illis : Erratis nescientes Scripturas, neque virtutem Dei.
<span id="x22_30" class="vn">30</span> In resurrectione enim neque nubent, neque nubentur : sed erunt sicut angeli Dei in cælo.
<span id="x22_31" class="vn">31</span> De resurrectione autem mortuorum non legistis quod dictum est a Deo dicente vobis :
<span id="x22_32" class="vn">32</span> Ego sum Deus Abraham, et Deus Isaac, et Deus Jacob ? Non est Deus mortuorum, sed viventium.
<span id="x22_33" class="vn">33</span> Et audientes turbæ, mirabantur in doctrina ejus.<br class="calibre6"/><br class="calibre6"/>
<span id="x22_34" class="vn">34</span> Pharisæi autem audientes quod silentium imposuisset sadducæis, convenerunt in unum :
<span id="x22_35" class="vn">35</span> et interrogavit eum unus ex eis legis doctor, tentans eum :
<span id="x22_36" class="vn">36</span> Magister, quod est mandatum magnum in lege ?
<span id="x22_37" class="vn">37</span> Ait illi Jesus : Diliges Dominum Deum tuum ex toto corde tuo, et in tota anima tua, et in tota mente tua.
<span id="x22_38" class="vn">38</span> Hoc est maximum, et primum mandatum.
<span id="x22_39" class="vn">39</span> Secundum autem simile est huic : Diliges proximum tuum, sicut teipsum.
<span id="x22_40" class="vn">40</span> In his duobus mandatis universa lex pendet, et prophetæ.<br class="calibre6"/><br class="calibre6"/>
<span id="x22_41" class="vn">41</span> Congregatis autem pharisæis, interrogavit eos Jesus,
<span id="x22_42" class="vn">42</span> dicens : Quid vobis videtur de Christo ? cujus filius est ? Dicunt ei : David.
<span id="x22_43" class="vn">43</span> Ait illis : Quomodo ergo David in spiritu vocat eum Dominum, dicens :
<span id="x22_44" class="vn">44</span> Dixit Dominus Domino meo : Sede a dextris meis, donec ponam inimicos tuos scabellum pedum tuorum ?
<span id="x22_45" class="vn">45</span> Si ergo David vocat eum Dominum, quomodo filius ejus est ?
<span id="x22_46" class="vn">46</span> Et nemo poterat ei respondere verbum : neque ausus fuit quisquam ex illa die eum amplius interrogare.
</div><div class="calibre5" id="calibre_pb_22"></div></body></html>
