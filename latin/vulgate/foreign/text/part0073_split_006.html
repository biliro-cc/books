<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Apocalypsis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Et vidi quod aperuisset Agnus unum de septem sigillis, et audivi unum de quatuor animalibus, dicens tamquam vocem tonitrui : Veni, et vide.
<span id="x6_2" class="vn">2</span> Et vidi : et ecce equus albus, et qui sedebat super illum, habebat arcum, et data est ei corona, et exivit vincens ut vinceret.
<span id="x6_3" class="vn">3</span> Et cum aperuisset sigillum secundum, audivi secundum animal, dicens : Veni, et vide.
<span id="x6_4" class="vn">4</span> Et exivit alius equus rufus : et qui sedebat super illum, datum est ei ut sumeret pacem de terra, et ut invicem se interficiant, et datus est ei gladius magnus.
<span id="x6_5" class="vn">5</span> Et cum aperuisset sigillum tertium, audivi tertium animal, dicens : Veni, et vide. Et ecce equus niger : et qui sedebat super illum, habebat stateram in manu sua.
<span id="x6_6" class="vn">6</span> Et audivi tamquam vocem in medio quatuor animalium dicentium : Bilibris tritici denario et tres bilibres hordei denario, et vinum, et oleum ne læseris.
<span id="x6_7" class="vn">7</span> Et cum aperuisset sigillum quartum, audivi vocem quarti animalis dicentis : Veni, et vide.
<span id="x6_8" class="vn">8</span> Et ecce equus pallidus : et qui sedebat super eum, nomen illi Mors, et infernus sequebatur eum, et data est illi potestas super quatuor partes terræ, interficere gladio, fame, et morte, et bestiis terræ.
<span id="x6_9" class="vn">9</span> Et cum aperuisset sigillum quintum, vidi subtus altare animas interfectorum propter verbum Dei, et propter testimonium, quod habebant :
<span id="x6_10" class="vn">10</span> et clamabant voce magna, dicentes : Usquequo Domine (sanctus et verus), non judicas, et non vindicas sanguinem nostrum de iis qui habitant in terra ?
<span id="x6_11" class="vn">11</span> Et datæ sunt illis singulæ stolæ albæ : et dictum est illis ut requiescerent adhuc tempus modicum donec compleantur conservi eorum, et fratres eorum, qui interficiendi sunt sicut et illi.
<span id="x6_12" class="vn">12</span> Et vidi cum aperuisset sigillum sextum : et ecce terræmotus magnus factus est, et sol factus est niger tamquam saccus cilicinus : et luna tota facta est sicut sanguis :
<span id="x6_13" class="vn">13</span> et stellæ de cælo ceciderunt super terram, sicut ficus emittit grossos suos cum a vento magno movetur :
<span id="x6_14" class="vn">14</span> et cælum recessit sicut liber involutus : et omnis mons, et insulæ de locis suis motæ sunt :
<span id="x6_15" class="vn">15</span> et reges terræ, et principes, et tribuni, et divites, et fortes, et omnis servus, et liber absconderunt se in speluncis, et in petris montium :
<span id="x6_16" class="vn">16</span> et dicunt montibus, et petris : Cadite super nos, et abscondite nos a facie sedentis super thronum, et ab ira Agni :
<span id="x6_17" class="vn">17</span> quoniam venit dies magnus iræ ipsorum : et quis poterit stare ?
</div><div class="calibre5" id="calibre_pb_6"></div></body></html>
