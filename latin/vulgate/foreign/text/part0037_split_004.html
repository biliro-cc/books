<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Jonas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Et afflictus est Jonas afflictione magna, et iratus est :
<span id="x4_2" class="vn">2</span> et oravit ad Dominum, et dixit : Obsecro, Domine, numquid non hoc est verbum meum cum adhuc essem in terra mea ? propter hoc præoccupavi ut fugerem in Tharsis : scio enim quia tu Deus clemens et misericors es, patiens et multæ miserationis, et ignoscens super malitia.
<span id="x4_3" class="vn">3</span> Et nunc, Domine, tolle, quæso, animam meam a me, quia melior est mihi mors quam vita.
<span id="x4_4" class="vn">4</span> Et dixit Dominus : Putasne bene irasceris tu ?
<span id="x4_5" class="vn">5</span> Et egressus est Jonas de civitate, et sedit contra orientem civitatis : et fecit sibimet umbraculum ibi, et sedebat subter illud in umbra, donec videret quid accideret civitati.
<span id="x4_6" class="vn">6</span> Et præparavit Dominus Deus hederam, et ascendit super caput Jonæ, ut esset umbra super caput ejus, et protegeret eum (laboraverat enim) : et lætatus est Jonas super hedera lætitia magna.
<span id="x4_7" class="vn">7</span> Et paravit Deus vermen ascensu diluculi in crastinum : et percussit hederam, et exaruit.
<span id="x4_8" class="vn">8</span> Et cum ortus fuisset sol, præcepit Dominus vento calido et urenti : et percussit sol super caput Jonæ, et æstuabat : et petivit animæ suæ ut moreretur, et dixit : Melius est mihi mori quam vivere.
<span id="x4_9" class="vn">9</span> Et dixit Dominus ad Jonam : Putasne bene irasceris tu super hedera ? Et dixit : Bene irascor ego usque ad mortem.
<span id="x4_10" class="vn">10</span> Et dixit Dominus : Tu doles super hederam in qua non laborasti, neque fecisti ut cresceret ; quæ sub una nocte nata est, et sub una nocte periit :
<span id="x4_11" class="vn">11</span> et ego non parcam Ninive, civitati magnæ, in qua sunt plus quam centum viginti millia hominum qui nesciunt quid sit inter dexteram et sinistram suam, et jumenta multa ?</div>
</body></html>
