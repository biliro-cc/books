<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Et factum est, cum consummasset Jesus, præcipiens duodecim discipulis suis, transiit inde ut doceret, et prædicaret in civitatibus eorum.<br class="calibre6"/><br class="calibre6"/>
<span id="x11_2" class="vn">2</span> Joannes autem cum audisset in vinculis opera Christi, mittens duos de discipulis suis,
<span id="x11_3" class="vn">3</span> ait illi : Tu es, qui venturus es, an alium exspectamus ?
<span id="x11_4" class="vn">4</span> Et respondens Jesus ait illis : Euntes renuntiate Joanni quæ audistis, et vidistis.
<span id="x11_5" class="vn">5</span> Cæci vident, claudi ambulant, leprosi mundantur, surdi audiunt, mortui resurgunt, pauperes evangelizantur :
<span id="x11_6" class="vn">6</span> et beatus est, qui non fuerit scandalizatus in me.<br class="calibre6"/><br class="calibre6"/>
<span id="x11_7" class="vn">7</span> Illis autem abeuntibus, cœpit Jesus dicere ad turbas de Joanne : Quid existis in desertum videre ? arundinem vento agitatam ?
<span id="x11_8" class="vn">8</span> Sed quid existis videre ? hominem mollibus vestitum ? Ecce qui mollibus vestiuntur, in domibus regum sunt.
<span id="x11_9" class="vn">9</span> Sed quid existis videre ? prophetam ? Etiam dico vobis, et plus quam prophetam.
<span id="x11_10" class="vn">10</span> Hic est enim de quo scriptum est : Ecce ego mitto angelum meum ante faciem tuam, qui præparabit viam tuam ante te.
<span id="x11_11" class="vn">11</span> Amen dico vobis, non surrexit inter natos mulierum major Joanne Baptista : qui autem minor est in regno cælorum, major est illo.
<span id="x11_12" class="vn">12</span> A diebus autem Joannis Baptistæ usque nunc, regnum cælorum vim patitur, et violenti rapiunt illud.
<span id="x11_13" class="vn">13</span> Omnes enim prophetæ et lex usque ad Joannem prophetaverunt :
<span id="x11_14" class="vn">14</span> et si vultis recipere, ipse est Elias, qui venturus est.
<span id="x11_15" class="vn">15</span> Qui habet aures audiendi, audiat.<br class="calibre6"/><br class="calibre6"/>
<span id="x11_16" class="vn">16</span> Cui autem similem æstimabo generationem istam ? Similis est pueris sedentibus in foro : qui clamantes coæqualibus
<span id="x11_17" class="vn">17</span> dicunt : Cecinimus vobis, et non saltastis : lamentavimus, et non planxistis.
<span id="x11_18" class="vn">18</span> Venit enim Joannes neque manducans, neque bibens, et dicunt : Dæmonium habet.
<span id="x11_19" class="vn">19</span> Venit Filius hominis manducans, et bibens, et dicunt : Ecce homo vorax, et potator vini, publicanorum et peccatorum amicus. Et justificata est sapientia a filiis suis.<br class="calibre6"/><br class="calibre6"/>
<span id="x11_20" class="vn">20</span> Tunc cœpit exprobrare civitatibus, in quibus factæ sunt plurimæ virtutes ejus, quia non egissent pœnitentiam :
<span id="x11_21" class="vn">21</span> Væ tibi Corozain, væ tibi Bethsaida : quia, si in Tyro et Sidone factæ essent virtutes quæ factæ sunt in vobis, olim in cilicio et cinere pœnitentiam egissent.
<span id="x11_22" class="vn">22</span> Verumtamen dico vobis : Tyro et Sidoni remissius erit in die judicii, quam vobis.
<span id="x11_23" class="vn">23</span> Et tu Capharnaum, numquid usque in cælum exaltaberis ? usque in infernum descendes, quia si in Sodomis factæ fuissent virtutes quæ factæ sunt in te, forte mansissent usque in hanc diem.
<span id="x11_24" class="vn">24</span> Verumtamen dico vobis, quia terræ Sodomorum remissius erit in die judicii, quam tibi.<br class="calibre6"/><br class="calibre6"/>
<span id="x11_25" class="vn">25</span> In illo tempore respondens Jesus dixit : Confiteor tibi, Pater, Domine cæli et terræ, quia abscondisti hæc a sapientibus, et prudentibus, et revelasti ea parvulis.
<span id="x11_26" class="vn">26</span> Ita Pater : quoniam sic fuit placitum ante te.
<span id="x11_27" class="vn">27</span> Omnia mihi tradita sunt a Patre meo. Et nemo novit Filium, nisi Pater : neque Patrem quis novit, nisi Filius, et cui voluerit Filius revelare.
<span id="x11_28" class="vn">28</span> Venite ad me omnes qui laboratis, et onerati estis, et ego reficiam vos.
<span id="x11_29" class="vn">29</span> Tollite jugum meum super vos, et discite a me, quia mitis sum, et humilis corde : et invenietis requiem animabus vestris.
<span id="x11_30" class="vn">30</span> Jugum enim meum suave est, et onus meum leve.
</div><div class="calibre5" id="calibre_pb_11"></div></body></html>
