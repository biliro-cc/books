<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Galatas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Paulus, Apostolus non ab hominibus, neque per hominem, sed per Jesum Christum, et Deum Patrem, qui suscitavit eum a mortuis :
<span id="x1_2" class="vn">2</span> et qui mecum sunt omnes fratres, ecclesiis Galatiæ.
<span id="x1_3" class="vn">3</span> Gratia vobis, et pax a Deo Patre, et Domino nostro Jesu Christo,
<span id="x1_4" class="vn">4</span> qui dedit semetipsum pro peccatis nostris, ut eriperet nos de præsenti sæculo nequam, secundum voluntatem Dei et Patris nostri,
<span id="x1_5" class="vn">5</span> cui est gloria in sæcula sæculorum. Amen.<br class="calibre6"/><br class="calibre6"/>
<span id="x1_6" class="vn">6</span> Miror quod sic tam cito transferimini ab eo qui vos vocavit in gratiam Christi in aliud Evangelium :
<span id="x1_7" class="vn">7</span> quod non est aliud, nisi sunt aliqui qui vos conturbant, et volunt convertere Evangelium Christi.
<span id="x1_8" class="vn">8</span> Sed licet nos aut angelus de cælo evangelizet vobis præterquam quod evangelizavimus vobis, anathema sit.
<span id="x1_9" class="vn">9</span> Sicut prædiximus, et nunc iterum dico : si quis vobis evangelizaverit præter id quod accepistis, anathema sit.
<span id="x1_10" class="vn">10</span> Modo enim hominibus suadeo, an Deo ? an quæro hominibus placere ? si adhuc hominibus placerem, Christi servus non essem.<br class="calibre6"/><br class="calibre6"/>
<span id="x1_11" class="vn">11</span> Notum enim vobis facio, fratres, Evangelium, quod evangelizatum est a me, quia non est secundum hominem :
<span id="x1_12" class="vn">12</span> neque enim ego ab homine accepi illud, neque didici, sed per revelationem Jesu Christi.
<span id="x1_13" class="vn">13</span> Audistis enim conversationem meam aliquando in Judaismo : quoniam supra modum persequebar Ecclesiam Dei, et expugnabam illam,
<span id="x1_14" class="vn">14</span> et proficiebam in Judaismo supra multos coætaneos meos in genere meo, abundantius æmulator existens paternarum mearum traditionum.
<span id="x1_15" class="vn">15</span> Cum autem placuit ei, qui me segregavit ex utero matris meæ, et vocavit per gratiam suam,
<span id="x1_16" class="vn">16</span> ut revelaret Filium suum in me, ut evangelizarem illum in gentibus : continuo non acquievi carni et sanguini,
<span id="x1_17" class="vn">17</span> neque veni Jerosolymam ad antecessores meos Apostolos : sed abii in Arabiam, et iterum reversus sum Damascum :
<span id="x1_18" class="vn">18</span> deinde post annos tres veni Jerosolymam videre Petrum, et mansi apud eum diebus quindecim :
<span id="x1_19" class="vn">19</span> alium autem Apostolorum vidi neminem, nisi Jacobum fratrem Domini.
<span id="x1_20" class="vn">20</span> Quæ autem scribo vobis, ecce coram Deo, quia non mentior.
<span id="x1_21" class="vn">21</span> Deinde veni in partes Syriæ, et Ciliciæ.
<span id="x1_22" class="vn">22</span> Eram autem ignotus facie ecclesiis Judææ, quæ erant in Christo :
<span id="x1_23" class="vn">23</span> tantum autem auditum habebant quoniam qui persequebatur nos aliquando, nunc evangelizat fidem, quam aliquando expugnabat :
<span id="x1_24" class="vn">24</span> et in me clarificabant Deum.
</div><div class="calibre5" id="calibre_pb_1"></div></body></html>
