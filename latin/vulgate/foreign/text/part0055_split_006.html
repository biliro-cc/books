<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Galatas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Fratres, etsi præoccupatus fuerit homo in aliquo delicto, vos, qui spirituales estis, hujusmodi instruite in spiritu lenitatis, considerans teipsum, ne et tu tenteris.
<span id="x6_2" class="vn">2</span> Alter alterius onera portate, et sic adimplebitis legem Christi.
<span id="x6_3" class="vn">3</span> Nam si quis existimat se aliquid esse, cum nihil sit, ipse se seducit.
<span id="x6_4" class="vn">4</span> Opus autem suum probet unusquisque, et sic in semetipso tantum gloriam habebit, et non in altero.
<span id="x6_5" class="vn">5</span> Unusquisque enim onus suum portabit.
<span id="x6_6" class="vn">6</span> Communicet autem is qui catechizatur verbo, ei qui se catechizat, in omnibus bonis.
<span id="x6_7" class="vn">7</span> Nolite errare : Deus non irridetur.
<span id="x6_8" class="vn">8</span> Quæ enim seminaverit homo, hæc et metet. Quoniam qui seminat in carne sua, de carne et metet corruptionem : qui autem seminat in spiritu, de spiritu metet vitam æternam.
<span id="x6_9" class="vn">9</span> Bonum autem facientes, non deficiamus : tempore enim suo metemus non deficientes.
<span id="x6_10" class="vn">10</span> Ergo dum tempus habemus, operemur bonum ad omnes, maxime autem ad domesticos fidei.<br class="calibre6"/><br class="calibre6"/>
<span id="x6_11" class="vn">11</span> Videte qualibus litteris scripsi vobis mea manu.
<span id="x6_12" class="vn">12</span> Quicumque enim volunt placere in carne, hi cogunt vos circumcidi, tantum ut crucis Christi persecutionem non patiantur.
<span id="x6_13" class="vn">13</span> Neque enim qui circumciduntur, legem custodiunt : sed volunt vos circumcidi, ut in carne vestra glorientur.
<span id="x6_14" class="vn">14</span> Mihi autem absit gloriari, nisi in cruce Domini nostri Jesu Christi : per quem mihi mundus crucifixus est, et ego mundo.
<span id="x6_15" class="vn">15</span> In Christo enim Jesu neque circumcisio aliquid valet, neque præputium, sed nova creatura.
<span id="x6_16" class="vn">16</span> Et quicumque hanc regulam secuti fuerint, pax super illos, et misericordia, et super Israël Dei.
<span id="x6_17" class="vn">17</span> De cetero, nemo mihi molestus sit : ego enim stigmata Domini Jesu in corpore meo porto.
<span id="x6_18" class="vn">18</span> Gratia Domini nostri Jesu Christi cum spiritu vestro, fratres. Amen.</div>
</body></html>
