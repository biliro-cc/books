<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c25" id="c25"><span class="chapter-num">25</span></a> <span id="x25_1" class="vn">1</span> Locutusque est Dominus ad Moysen, dicens :
<span id="x25_2" class="vn">2</span> Loquere filiis Israël, ut tollant mihi primitias : ab omni homine qui offeret ultroneus, accipietis eas.
<span id="x25_3" class="vn">3</span> Hæc sunt autem quæ accipere debeatis : aurum, et argentum, et æs,
<span id="x25_4" class="vn">4</span> hyacinthum et purpuram, coccumque bis tinctum, et byssum, pilos caprarum,
<span id="x25_5" class="vn">5</span> et pelles arietum rubricatas, pellesque janthinas, et ligna setim :
<span id="x25_6" class="vn">6</span> oleum ad luminaria concinnanda : aromata in unguentum, et thymiamata boni odoris :
<span id="x25_7" class="vn">7</span> lapides onychinos, et gemmas ad ornandum ephod, ac rationale.
<span id="x25_8" class="vn">8</span> Facientque mihi sanctuarium, et habitabo in medio eorum :
<span id="x25_9" class="vn">9</span> juxta omnem similitudinem tabernaculi quod ostendam tibi, et omnium vasorum in cultum ejus.<br class="calibre6"/><br class="calibre6"/> Sicque facietis illud :
<span id="x25_10" class="vn">10</span> arcam de lignis setim compingite, cujus longitudo habeat duos et semis cubitos : latitudo, cubitum et dimidium : altitudo, cubitum similiter ac semissem.
<span id="x25_11" class="vn">11</span> Et deaurabis eam auro mundissimo intus et foris : faciesque supra, coronam auream per circuitum :
<span id="x25_12" class="vn">12</span> et quatuor circulos aureos, quos pones per quatuor arcæ angulos : duo circuli sint in latere uno, et duo in altero.
<span id="x25_13" class="vn">13</span> Facies quoque vectes de lignis setim, et operies eos auro.
<span id="x25_14" class="vn">14</span> Inducesque per circulos qui sunt in arcæ lateribus, ut portetur in eis :
<span id="x25_15" class="vn">15</span> qui semper erunt in circulis, nec umquam extrahentur ab eis.
<span id="x25_16" class="vn">16</span> Ponesque in arca testificationem quam dabo tibi.
<span id="x25_17" class="vn">17</span> Facies et propitiatorium de auro mundissimo : duos cubitos et dimidium tenebit longitudo ejus, et cubitum ac semissem latitudo.
<span id="x25_18" class="vn">18</span> Duos quoque cherubim aureos et productiles facies, ex utraque parte oraculi.
<span id="x25_19" class="vn">19</span> Cherub unus sit in latere uno, et alter in altero.
<span id="x25_20" class="vn">20</span> Utrumque latus propitiatorii tegant expandentes alas, et operientes oraculum, respiciantque se mutuo versis vultibus in propitiatorium quo operienda est arca,
<span id="x25_21" class="vn">21</span> in qua pones testimonium quod dabo tibi.
<span id="x25_22" class="vn">22</span> Inde præcipiam, et loquar ad te supra propitiatorium, ac de medio duorum cherubim, qui erunt super arcam testimonii, cuncta quæ mandabo per te filiis Israël.<br class="calibre6"/><br class="calibre6"/>
<span id="x25_23" class="vn">23</span> Facies et mensam de lignis setim, habentem duos cubitos longitudinis, et in latitudine cubitum, et in altitudine cubitum et semissem.
<span id="x25_24" class="vn">24</span> Et inaurabis eam auro purissimo : faciesque illi labium aureum per circuitum,
<span id="x25_25" class="vn">25</span> et ipsi labio coronam interrasilem altam quatuor digitis : et super illam, alteram coronam aureolam.
<span id="x25_26" class="vn">26</span> Quatuor quoque circulos aureos præparabis, et pones eis in quatuor angulis ejusdem mensæ per singulos pedes.
<span id="x25_27" class="vn">27</span> Subter coronam erunt circuli aurei, ut mittantur vectes per eos, et possit mensa portari.
<span id="x25_28" class="vn">28</span> Ipsos quoque vectes facies de lignis setim, et circumdabis auro ad subvehendam mensam.
<span id="x25_29" class="vn">29</span> Parabis et acetabula, ac phialas, thuribula, et cyathos, in quibus offerenda sunt libamina, ex auro purissimo.
<span id="x25_30" class="vn">30</span> Et pones super mensam panes propositionis in conspectu meo semper.<br class="calibre6"/><br class="calibre6"/>
<span id="x25_31" class="vn">31</span> Facies et candelabrum ductile de auro mundissimo, hastile ejus, et calamos, scyphos, et sphærulas, ac lilia ex ipso procedentia.
<span id="x25_32" class="vn">32</span> Sex calami egredientur de lateribus, tres ex uno latere, et tres ex altero.
<span id="x25_33" class="vn">33</span> Tres scyphi quasi in nucis modum per calamos singulos, sphærulaque simul, et lilium : et tres similiter scyphi instar nucis in calamo altero, sphærulaque simul et lilium. Hoc erit opus sex calamorum, qui producendi sunt de hastili :
<span id="x25_34" class="vn">34</span> in ipso autem candelabro erunt quatuor scyphi in nucis modum, sphærulæque per singulos, et lilia.
<span id="x25_35" class="vn">35</span> Sphærulæ sub duobus calamis per tria loca, qui simul sex fiunt procedentes de hastili uno.
<span id="x25_36" class="vn">36</span> Et sphærulæ igitur et calami ex ipso erunt, universa ductilia de auro purissimo.
<span id="x25_37" class="vn">37</span> Facies et lucernas septem, et pones eas super candelabrum, ut luceant ex adverso.
<span id="x25_38" class="vn">38</span> Emunctoria quoque, et ubi quæ emuncta sunt extinguantur, fiant de auro purissimo.
<span id="x25_39" class="vn">39</span> Omne pondus candelabri cum universis vasis suis habebit talentum auri purissimi.
<span id="x25_40" class="vn">40</span> Inspice, et fac secundum exemplar quod tibi in monte monstratum est.
</div><div class="calibre5" id="calibre_pb_25"></div></body></html>
