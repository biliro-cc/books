<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Igitur vociferans omnis turba flevit nocte illa,
<span id="x14_2" class="vn">2</span> et murmurati sunt contra Moysen et Aaron cuncti filii Israël, dicentes :
<span id="x14_3" class="vn">3</span> Utinam mortui essemus in Ægypto : et in hac vasta solitudine utinam pereamus, et non inducat nos Dominus in terram istam, ne cadamus gladio, et uxores ac liberi nostri ducantur captivi. Nonne melius est reverti in Ægyptum ?
<span id="x14_4" class="vn">4</span> Dixeruntque alter ad alterum : Constituamus nobis ducem, et revertamur in Ægyptum.
<span id="x14_5" class="vn">5</span> Quo audito, Moyses et Aaron ceciderunt proni in terram coram omni multitudine filiorum Israël.
<span id="x14_6" class="vn">6</span> At vero Josue filius Nun et Caleb filius Jephone, qui et ipsi lustraverant terram, sciderunt vestimenta sua,
<span id="x14_7" class="vn">7</span> et ad omnem multitudinem filiorum Israël locuti sunt : Terra, quam circuivimus, valde bona est.
<span id="x14_8" class="vn">8</span> Si propitius fuerit Dominus, inducet nos in eam, et tradet humum lacte et melle manantem.
<span id="x14_9" class="vn">9</span> Nolite rebelles esse contra Dominum : neque timeatis populum terræ hujus, quia sicut panem ita eos possumus devorare. Recessit ab eis omne præsidium : Dominus nobiscum est, nolite metuere.
<span id="x14_10" class="vn">10</span> Cumque clamaret omnis multitudo, et lapidibus eos vellet opprimere, apparuit gloria Domini super tectum fœderis cunctis filiis Israël.<br class="calibre6"/><br class="calibre6"/>
<span id="x14_11" class="vn">11</span> Et dixit Dominus ad Moysen : Usquequo detrahet mihi populus iste ? quousque non credent mihi, in omnibus signis quæ feci coram eis ?
<span id="x14_12" class="vn">12</span> Feriam igitur eos pestilentia, atque consumam : te autem faciam principem super gentem magnam, et fortiorem quam hæc est.
<span id="x14_13" class="vn">13</span> Et ait Moyses ad Dominum : Ut audiant Ægyptii, de quorum medio eduxisti populum istum,
<span id="x14_14" class="vn">14</span> et habitatores terræ hujus, qui audierunt quod tu, Domine, in populo isto sis, et facie videaris ad faciem, et nubes tua protegat illos, et in columna nubis præcedas eos per diem, et in columna ignis per noctem :
<span id="x14_15" class="vn">15</span> quod occideris tantam multitudinem quasi unum hominem, et dicant :
<span id="x14_16" class="vn">16</span> Non poterat introducere populum in terram pro qua juraverat : idcirco occidit eos in solitudine ?
<span id="x14_17" class="vn">17</span> Magnificetur ergo fortitudo Domini sicut jurasti, dicens :
<span id="x14_18" class="vn">18</span> Dominus patiens et multæ misericordiæ, auferens iniquitatem et scelera, nullumque innoxium derelinquens, qui visitas peccata patrum in filios in tertiam et quartam generationem.
<span id="x14_19" class="vn">19</span> Dimitte, obsecro, peccatum populi hujus secundum magnitudinem misericordiæ tuæ, sicut propitius fuisti egredientibus de Ægypto usque ad locum istum.
<span id="x14_20" class="vn">20</span> Dixitque Dominus : Dimisi juxta verbum tuum.
<span id="x14_21" class="vn">21</span> Vivo ego : et implebitur gloria Domini universa terra.
<span id="x14_22" class="vn">22</span> Attamen omnes homines qui viderunt majestatem meam, et signa quæ feci in Ægypto et in solitudine, et tentaverunt me jam per decem vices, nec obedierunt voci meæ,
<span id="x14_23" class="vn">23</span> non videbunt terram pro qua juravi patribus eorum, nec quisquam ex illis qui detraxit mihi, intuebitur eam.
<span id="x14_24" class="vn">24</span> Servum meum Caleb, qui plenus alio spiritu secutus est me, inducam in terram hanc, quam circuivit ; et semen ejus possidebit eam.
<span id="x14_25" class="vn">25</span> Quoniam Amalecites et Chananæus habitant in vallibus. Cras movete castra, et revertimini in solitudinem per viam maris Rubri.
<span id="x14_26" class="vn">26</span> Locutusque est Dominus ad Moysen et Aaron, dicens :
<span id="x14_27" class="vn">27</span> Usquequo multitudo hæc pessima murmurat contra me ? querelas filiorum Israël audivi.
<span id="x14_28" class="vn">28</span> Dic ergo eis : Vivo ego, ait Dominus : sicut locuti estis audiente me, sic faciam vobis.
<span id="x14_29" class="vn">29</span> In solitudine hac jacebunt cadavera vestra. Omnes qui numerati estis a viginti annis et supra, et murmurastis contra me,
<span id="x14_30" class="vn">30</span> non intrabitis terram, super quam levavi manum meam ut habitare vos facerem, præter Caleb filium Jephone, et Josue filium Nun.
<span id="x14_31" class="vn">31</span> Parvulos autem vestros, de quibus dixistis quod prædæ hostibus forent, introducam, ut videant terram, quæ vobis displicuit.
<span id="x14_32" class="vn">32</span> Vestra cadavera jacebunt in solitudine.
<span id="x14_33" class="vn">33</span> Filii vestri erunt vagi in deserto annis quadraginta, et portabunt fornicationem vestram, donec consumantur cadavera patrum in deserto,
<span id="x14_34" class="vn">34</span> juxta numerum quadraginta dierum, quibus considerastis terram : annus pro die imputabitur. Et quadraginta annis recipietis iniquitates vestras, et scietis ultionem meam :
<span id="x14_35" class="vn">35</span> quoniam sicut locutus sum, ita faciam omni multitudini huic pessimæ, quæ consurrexit adversum me : in solitudine hac deficiet, et morietur.
<span id="x14_36" class="vn">36</span> Igitur omnes viri, quos miserat Moyses ad contemplandam terram, et qui reversi murmurare fecerant contra eum omnem multitudinem, detrahentes terræ quod esset mala,
<span id="x14_37" class="vn">37</span> mortui sunt atque percussi in conspectu Domini.
<span id="x14_38" class="vn">38</span> Josue autem filius Nun, et Caleb filius Jephone, vixerunt ex omnibus qui perrexerant ad considerandam terram.<br class="calibre6"/><br class="calibre6"/>
<span id="x14_39" class="vn">39</span> Locutusque est Moyses universa verba hæc ad omnes filios Israël, et luxit populus nimis.
<span id="x14_40" class="vn">40</span> Et ecce mane primo surgentes ascenderunt verticem montis, atque dixerunt : Parati sumus ascendere ad locum, de quo Dominus locutus est : quia peccavimus.
<span id="x14_41" class="vn">41</span> Quibus Moyses : Cur, inquit, transgredimini verbum Domini, quod vobis non cedet in prosperum ?
<span id="x14_42" class="vn">42</span> nolite ascendere : non enim est Dominus vobiscum : ne corruatis coram inimicis vestris.
<span id="x14_43" class="vn">43</span> Amalecites et Chananæus ante vos sunt, quorum gladio corruetis, eo quod nolueritis acquiescere Domino : nec erit Dominus vobiscum.
<span id="x14_44" class="vn">44</span> At illi contenebrati ascenderunt in verticem montis. Arca autem testamenti Domini et Moyses non recesserunt de castris.
<span id="x14_45" class="vn">45</span> Descenditque Amalecites et Chananæus, qui habitabat in monte : et percutiens eos atque concidens, persecutus est eos usque Horma.
</div><div class="calibre5" id="calibre_pb_14"></div></body></html>
