<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannis I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Carissimi, nolite omni spiritui credere, sed probate spiritus si ex Deo sint : quoniam multi pseudoprophetæ exierunt in mundum.
<span id="x4_2" class="vn">2</span> In hoc cognoscitur Spiritus Dei : omnis spiritus qui confitetur Jesum Christum in carne venisse, ex Deo est :
<span id="x4_3" class="vn">3</span> et omnis spiritus qui solvit Jesum, ex Deo non est, et hic est antichristus, de quo audistis quoniam venit, et nunc jam in mundo est.
<span id="x4_4" class="vn">4</span> Vos ex Deo estis filioli, et vicistis eum, quoniam major est qui in vobis est, quam qui in mundo.
<span id="x4_5" class="vn">5</span> Ipsi de mundo sunt : ideo de mundo loquuntur, et mundus eos audit.
<span id="x4_6" class="vn">6</span> Nos ex Deo sumus. Qui novit Deum, audit nos ; qui non est ex Deo, non audit nos : in hoc cognoscimus Spiritum veritatis, et spiritum erroris.<br class="calibre6"/><br class="calibre6"/>
<span id="x4_7" class="vn">7</span> Carissimi, diligamus nos invicem : quia caritas ex Deo est. Et omnis qui diligit, ex Deo natus est, et cognoscit Deum.
<span id="x4_8" class="vn">8</span> Qui non diligit, non novit Deum : quoniam Deus caritas est.
<span id="x4_9" class="vn">9</span> In hoc apparuit caritas Dei in nobis, quoniam Filium suum unigenitum misit Deus in mundum, ut vivamus per eum.
<span id="x4_10" class="vn">10</span> In hoc est caritas : non quasi nos dilexerimus Deum, sed quoniam ipse prior dilexit nos, et misit Filium suum propitiationem pro peccatis nostris.
<span id="x4_11" class="vn">11</span> Carissimi, si sic Deus dilexit nos : et nos debemus alterutrum diligere.
<span id="x4_12" class="vn">12</span> Deum nemo vidit umquam. Si diligamus invicem, Deus in nobis manet, et caritas ejus in nobis perfecta est.
<span id="x4_13" class="vn">13</span> In hoc cognoscimus quoniam in eo manemus, et ipse in nobis : quoniam de Spiritu suo dedit nobis.
<span id="x4_14" class="vn">14</span> Et nos vidimus, et testificamur quoniam Pater misit Filium suum Salvatorem mundi.
<span id="x4_15" class="vn">15</span> Quisquis confessus fuerit quoniam Jesus est Filius Dei, Deus in eo manet, et ipse in Deo.
<span id="x4_16" class="vn">16</span> Et nos cognovimus, et credidimus caritati, quam habet Deus in nobis. Deus caritas est : et qui manet in caritate, in Deo manet, et Deus in eo.
<span id="x4_17" class="vn">17</span> In hoc perfecta est caritas Dei nobiscum, ut fiduciam habeamus in die judicii : quia sicut ille est, et nos sumus in hoc mundo.
<span id="x4_18" class="vn">18</span> Timor non est in caritate : sed perfecta caritas foras mittit timorem, quoniam timor pœnam habet : qui autem timet, non est perfectus in caritate.
<span id="x4_19" class="vn">19</span> Nos ergo diligamus Deum, quoniam Deus prior dilexit nos.
<span id="x4_20" class="vn">20</span> Si quis dixerit : Quoniam diligo Deum, et fratrem suum oderit, mendax est. Qui enim non diligit fratrem suum quem vidit, Deum, quem non vidit, quomodo potest diligere ?
<span id="x4_21" class="vn">21</span> Et hoc mandatum habemus a Deo : ut qui diligit Deum, diligat et fratrem suum.
</div><div class="calibre5" id="calibre_pb_4"></div></body></html>
