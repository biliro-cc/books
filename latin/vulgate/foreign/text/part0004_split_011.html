<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Interea ortum est murmur populi, quasi dolentium pro labore, contra Dominum. Quod cum audisset Dominus, iratus est. Et accensus in eos ignis Domini, devoravit extremam castrorum partem.
<span id="x11_2" class="vn">2</span> Cumque clamasset populus ad Moysen, oravit Moyses ad Dominum, et absorptus est ignis.
<span id="x11_3" class="vn">3</span> Vocavitque nomen loci illius, Incensio : eo quod incensus fuisset contra eos ignis Domini.
<span id="x11_4" class="vn">4</span> Vulgus quippe promiscuum, quod ascenderat cum eis, flagravit desiderio, sedens et flens, junctis sibi pariter filiis Israël, et ait : Quis dabit nobis ad vescendum carnes ?
<span id="x11_5" class="vn">5</span> recordamur piscium quos comedebamus in Ægypto gratis : in mentem nobis veniunt cucumeres, et pepones, porrique, et cæpe, et allia.
<span id="x11_6" class="vn">6</span> Anima nostra arida est : nihil aliud respiciunt oculi nostri nisi man.
<span id="x11_7" class="vn">7</span> Erat autem man quasi semen coriandri, coloris bdellii.
<span id="x11_8" class="vn">8</span> Circuibatque populus, et colligens illud, frangebat mola, sive terebat in mortario, coquens in olla, et faciens ex eo tortulas saporis quasi panis oleati.
<span id="x11_9" class="vn">9</span> Cumque descenderet nocte super castra ros, descendebat pariter et man.<br class="calibre6"/><br class="calibre6"/>
<span id="x11_10" class="vn">10</span> Audivit ergo Moyses flentem populum per familias, singulos per ostia tentorii sui. Iratusque est furor Domini valde : sed et Moysi intoleranda res visa est,
<span id="x11_11" class="vn">11</span> et ait ad Dominum : Cur afflixisti servum tuum ? quare non invenio gratiam coram te ? et cur imposuisti pondus universi populi hujus super me ?
<span id="x11_12" class="vn">12</span> Numquid ego concepi omnem hanc multitudinem, vel genui eam, ut dicas mihi : Porta eos in sinu tuo sicut portare solet nutrix infantulum, et defer in terram, pro qua jurasti patribus eorum ?
<span id="x11_13" class="vn">13</span> Unde mihi carnes ut dem tantæ multitudini ? flent contra me, dicentes : Da nobis carnes ut comedamus.
<span id="x11_14" class="vn">14</span> Non possum solus sustinere omnem hunc populum, quia gravis est mihi.
<span id="x11_15" class="vn">15</span> Sin aliter tibi videtur, obsecro ut interficias me, et inveniam gratiam in oculis tuis, ne tantis afficiar malis.<br class="calibre6"/><br class="calibre6"/>
<span id="x11_16" class="vn">16</span> Et dixit Dominus ad Moysen : Congrega mihi septuaginta viros de senibus Israël, quos tu nosti quod senes populi sint ac magistri : et duces eos ad ostium tabernaculi fœderis, faciesque ibi stare tecum,
<span id="x11_17" class="vn">17</span> ut descendam et loquar tibi : et auferam de spiritu tuo, tradamque eis, ut sustentent tecum onus populi, et non tu solus graveris.
<span id="x11_18" class="vn">18</span> Populo quoque dices : Sanctificamini (cras comedetis carnes : ego enim audivi vos dicere : Quis dabit nobis escas carnium ? bene nobis erat in Ægypto), ut det vobis Dominus carnes, et comedatis :
<span id="x11_19" class="vn">19</span> non uno die, nec duobus, vel quinque aut decem, nec viginti quidem,
<span id="x11_20" class="vn">20</span> sed usque ad mensem dierum, donec exeat per nares vestras, et vertatur in nauseam, eo quod repuleritis Dominum, qui in medio vestri est, et fleveritis coram eo, dicentes : Quare egressi sumus ex Ægypto ?
<span id="x11_21" class="vn">21</span> Et ait Moyses : Sexcenta millia peditum hujus populi sunt : et tu dicis : Dabo eis esum carnium mense integro ?
<span id="x11_22" class="vn">22</span> numquid ovium et boum multitudo cædetur, ut possit sufficere ad cibum ? vel omnes pisces maris in unum congregabuntur, ut eos satient ?
<span id="x11_23" class="vn">23</span> Cui respondit Dominus : Numquid manus Domini invalida est ? jam nunc videbis utrum meus sermo opere compleatur.
<span id="x11_24" class="vn">24</span> Venit igitur Moyses, et narravit populo verba Domini, congregans septuaginta viros de senibus Israël, quos stare fecit circa tabernaculum.
<span id="x11_25" class="vn">25</span> Descenditque Dominus per nubem, et locutus est ad eum, auferens de spiritu qui erat in Moyse, et dans septuaginta viris. Cumque requievisset in eis spiritus, prophetaverunt, nec ultra cessaverunt.
<span id="x11_26" class="vn">26</span> Remanserat autem in castris duo viri, quorum unus vocabatur Eldad, et alter Medad, super quos requievit spiritus. Nam et ipsi descripti fuerant, et non exierant ad tabernaculum.
<span id="x11_27" class="vn">27</span> Cumque prophetarent in castris, cucurrit puer, et nuntiavit Moysi, dicens : Eldad et Medad prophetant in castris.
<span id="x11_28" class="vn">28</span> Statim Josue filius Nun, minister Moysi, et electus e pluribus, ait : Domine mi Moyses, prohibe eos.
<span id="x11_29" class="vn">29</span> At ille : Quid, inquit æmularis pro me ? quis tribuat ut omnis populus prophetet, et det eis Dominus spiritum suum ?
<span id="x11_30" class="vn">30</span> Reversusque est Moyses, et majores natu Israël in castra.<br class="calibre6"/><br class="calibre6"/>
<span id="x11_31" class="vn">31</span> Ventus autem egrediens a Domino, arreptans trans mare coturnices detulit, et demisit in castra itinere quantum uno die confici potest, ex omni parte castrorum per circuitum, volabantque in aëre duobus cubitis altitudine super terram.
<span id="x11_32" class="vn">32</span> Surgens ergo populus toto die illo, et nocte, ac die altero, congregavit coturnicum : qui parum, decem coros : et siccaverunt eas per gyrum castrorum.
<span id="x11_33" class="vn">33</span> Adhuc carnes erant in dentibus eorum, nec defecerat hujuscemodi cibus : et ecce furor Domini concitatus in populum, percussit eum plaga magna nimis.
<span id="x11_34" class="vn">34</span> Vocatusque est ille locus, Sepulchra concupiscentiæ : ibi enim sepelierunt populum qui desideraverat. Egressi autem de Sepulchris concupiscentiæ, venerunt in Haseroth, et manserunt ibi.
</div><div class="calibre5" id="calibre_pb_11"></div></body></html>
