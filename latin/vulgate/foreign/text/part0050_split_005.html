<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Post hæc erat dies festus Judæorum, et ascendit Jesus Jerosolymam.
<span id="x5_2" class="vn">2</span> Est autem Jerosolymis probatica piscina, quæ cognominatur hebraice Bethsaida, quinque porticus habens.
<span id="x5_3" class="vn">3</span> In his jacebat multitudo magna languentium, cæcorum, claudorum, aridorum, exspectantium aquæ motum.
<span id="x5_4" class="vn">4</span> Angelus autem Domini descendebat secundum tempus in piscinam, et movebatur aqua. Et qui prior descendisset in piscinam post motionem aquæ, sanus fiebat a quacumque detinebatur infirmitate.
<span id="x5_5" class="vn">5</span> Erat autem quidam homo ibi triginta et octo annos habens in infirmitate sua.
<span id="x5_6" class="vn">6</span> Hunc autem cum vidisset Jesus jacentem, et cognovisset quia jam multum tempus haberet, dicit ei : Vis sanus fieri ?
<span id="x5_7" class="vn">7</span> Respondit ei languidus : Domine, hominem non habeo, ut, cum turbata fuerit aqua, mittat me in piscinam : dum venio enim ego, alius ante me descendit.
<span id="x5_8" class="vn">8</span> Dicit ei Jesus : Surge, tolle grabatum tuum et ambula.
<span id="x5_9" class="vn">9</span> Et statim sanus factus est homo ille : et sustulit grabatum suum, et ambulabat. Erat autem sabbatum in die illo.<br class="calibre6"/><br class="calibre6"/>
<span id="x5_10" class="vn">10</span> Dicebant ergo Judæi illi qui sanatus fuerat : Sabbatum est, non licet tibi tollere grabatum tuum.
<span id="x5_11" class="vn">11</span> Respondit eis : Qui me sanum fecit, ille mihi dixit : Tolle grabatum tuum et ambula.
<span id="x5_12" class="vn">12</span> Interrogaverunt ergo eum : Quis est ille homo qui dixit tibi : Tolle grabatum tuum et ambula ?
<span id="x5_13" class="vn">13</span> Is autem qui sanus fuerat effectus, nesciebat quis esset. Jesus enim declinavit a turba constituta in loco.
<span id="x5_14" class="vn">14</span> Postea invenit eum Jesus in templo, et dixit illi : Ecce sanus factus es ; jam noli peccare, ne deterius tibi aliquid contingat.
<span id="x5_15" class="vn">15</span> Abiit ille homo, et nuntiavit Judæis quia Jesus esset, qui fecit eum sanum.
<span id="x5_16" class="vn">16</span> Propterea persequebantur Judæi Jesum, quia hæc faciebat in sabbato.
<span id="x5_17" class="vn">17</span> Jesus autem respondit eis : Pater meus usque modo operatur, et ego operor.
<span id="x5_18" class="vn">18</span> Propterea ergo magis quærebant eum Judæi interficere : quia non solum solvebat sabbatum, sed et patrem suum dicebat Deum, æqualem se faciens Deo.<br class="calibre6"/><br class="calibre6"/> Respondit itaque Jesus, et dixit eis :
<span id="x5_19" class="vn">19</span> Amen, amen dico vobis : non potest Filius a se facere quidquam, nisi quod viderit Patrem facientem : quæcumque enim ille fecerit, hæc et Filius similiter facit.
<span id="x5_20" class="vn">20</span> Pater enim diligit Filium, et omnia demonstrat ei quæ ipse facit : et majora his demonstrabit ei opera, ut vos miremini.
<span id="x5_21" class="vn">21</span> Sicut enim Pater suscitat mortuos, et vivificat, sic et Filius, quos vult, vivificat.
<span id="x5_22" class="vn">22</span> Neque enim Pater judicat quemquam : sed omne judicium dedit Filio,
<span id="x5_23" class="vn">23</span> ut omnes honorificent Filium, sicut honorificant Patrem ; qui non honorificat Filium, non honorificat Patrem, qui misit illum.
<span id="x5_24" class="vn">24</span> Amen, amen dico vobis, quia qui verbum meum audit, et credit ei qui misit me, habet vitam æternam, et in judicium non venit, sed transiit a morte in vitam.
<span id="x5_25" class="vn">25</span> Amen, amen dico vobis, quia venit hora, et nunc est, quando mortui audient vocem Filii Dei : et qui audierint, vivent.
<span id="x5_26" class="vn">26</span> Sicut enim Pater habet vitam in semetipso, sic dedit et Filio habere vitam in semetipso :
<span id="x5_27" class="vn">27</span> et potestatem dedit ei judicium facere, quia Filius hominis est.
<span id="x5_28" class="vn">28</span> Nolite mirari hoc, quia venit hora in qua omnes qui in monumentis sunt audient vocem Filii Dei :
<span id="x5_29" class="vn">29</span> et procedent qui bona fecerunt, in resurrectionem vitæ ; qui vero mala egerunt, in resurrectionem judicii.
<span id="x5_30" class="vn">30</span> Non possum ego a meipso facere quidquam. Sicut audio, judico : et judicium meum justum est, quia non quæro voluntatem meam, sed voluntatem ejus qui misit me.<br class="calibre6"/><br class="calibre6"/>
<span id="x5_31" class="vn">31</span> Si ego testimonium perhibeo de meipso, testimonium meum non est verum.
<span id="x5_32" class="vn">32</span> Alius est qui testimonium perhibet de me : et scio quia verum est testimonium, quod perhibet de me.
<span id="x5_33" class="vn">33</span> Vos misistis ad Joannem, et testimonium perhibuit veritati.
<span id="x5_34" class="vn">34</span> Ego autem non ab homine testimonium accipio : sed hæc dico ut vos salvi sitis.
<span id="x5_35" class="vn">35</span> Ille erat lucerna ardens et lucens : vos autem voluistis ad horam exsultare in luce ejus.
<span id="x5_36" class="vn">36</span> Ego autem habeo testimonium majus Joanne. Opera enim quæ dedit mihi Pater ut perficiam ea : ipsa opera, quæ ego facio, testimonium perhibent de me, quia Pater misit me :
<span id="x5_37" class="vn">37</span> et qui misit me Pater, ipse testimonium perhibuit de me : neque vocem ejus umquam audistis, neque speciem ejus vidistis :
<span id="x5_38" class="vn">38</span> et verbum ejus non habetis in vobis manens : quia quem misit ille, huic vos non creditis.
<span id="x5_39" class="vn">39</span> Scrutamini Scripturas, quia vos putatis in ipsis vitam æternam habere : et illæ sunt quæ testimonium perhibent de me :
<span id="x5_40" class="vn">40</span> et non vultis venire ad me ut vitam habeatis.
<span id="x5_41" class="vn">41</span> Claritatem ab hominibus non accipio.
<span id="x5_42" class="vn">42</span> Sed cognovi vos, quia dilectionem Dei non habetis in vobis.
<span id="x5_43" class="vn">43</span> Ego veni in nomine Patris mei, et non accipitis me ; si alius venerit in nomine suo, illum accipietis.
<span id="x5_44" class="vn">44</span> Quomodo vos potestis credere, qui gloriam ab invicem accipitis, et gloriam quæ a solo Deo est, non quæritis ?
<span id="x5_45" class="vn">45</span> Nolite putare quia ego accusaturus sim vos apud Patrem : est qui accusat vos Moyses, in quo vos speratis.
<span id="x5_46" class="vn">46</span> Si enim crederetis Moysi, crederetis forsitan et mihi : de me enim ille scripsit.
<span id="x5_47" class="vn">47</span> Si autem illius litteris non creditis, quomodo verbis meis credetis ?
</div><div class="calibre5" id="calibre_pb_5"></div></body></html>
