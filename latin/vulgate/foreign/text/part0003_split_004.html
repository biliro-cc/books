<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Leviticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Locutusque est Dominus ad Moysen, dicens :
<span id="x4_2" class="vn">2</span> Loquere filiis Israël : Anima, quæ peccaverit per ignorantiam, et de universis mandatis Domini, quæ præcepit ut non fierent, quippiam fecerit :
<span id="x4_3" class="vn">3</span> si sacerdos, qui unctus est, peccaverit, delinquere faciens populum, offeret pro peccato suo vitulum immaculatum Domino :
<span id="x4_4" class="vn">4</span> et adducet illum ad ostium tabernaculi testimonii coram Domino, ponetque manum super caput ejus, et immolabit eum Domino.
<span id="x4_5" class="vn">5</span> Hauriet quoque de sanguine vituli, inferens illum in tabernaculum testimonii.
<span id="x4_6" class="vn">6</span> Cumque intinxerit digitum in sanguine, asperget eo septies coram Domino contra velum sanctuarii.
<span id="x4_7" class="vn">7</span> Ponetque de eodem sanguine super cornua altaris thymiamatis gratissimi Domino, quod est in tabernaculo testimonii : omnem autem reliquum sanguinem fundet in basim altaris holocausti in introitu tabernaculi.
<span id="x4_8" class="vn">8</span> Et adipem vituli auferet pro peccato, tam eum qui vitalia operit quam omnia quæ intrinsecus sunt :
<span id="x4_9" class="vn">9</span> duos renunculos et reticulum quod est super eos juxta ilia, et adipem jecoris cum renunculis,
<span id="x4_10" class="vn">10</span> sicut aufertur de vitulo hostiæ pacificorum : et adolebit ea super altare holocausti.
<span id="x4_11" class="vn">11</span> Pellem vero et omnes carnes, cum capite et pedibus et intestinis et fimo,
<span id="x4_12" class="vn">12</span> et reliquo corpore, efferet extra castra in locum mundum, ubi cineres effundi solent : incendetque ea super lignorum struem, quæ in loco effusorum cinerum cremabuntur.<br class="calibre6"/><br class="calibre6"/>
<span id="x4_13" class="vn">13</span> Quod si omnis turba Israël ignoraverit, et per imperitiam fecerit quod contra mandatum Domini est,
<span id="x4_14" class="vn">14</span> et postea intellexerit peccatum suum, offeret pro peccato suo vitulum, adducetque eum ad ostium tabernaculi.
<span id="x4_15" class="vn">15</span> Et ponent seniores populi manus super caput ejus coram Domino. Immolatoque vitulo in conspectu Domini,
<span id="x4_16" class="vn">16</span> inferet sacerdos, qui unctus est, de sanguine ejus in tabernaculum testimonii,
<span id="x4_17" class="vn">17</span> tincto digito aspergens septies contra velum.
<span id="x4_18" class="vn">18</span> Ponetque de eodem sanguine in cornibus altaris, quod est coram Domino in tabernaculo testimonii : reliquum autem sanguinem fundet juxta basim altaris holocaustorum, quod est in ostio tabernaculi testimonii.
<span id="x4_19" class="vn">19</span> Omnemque ejus adipem tollet, et adolebit super altare :
<span id="x4_20" class="vn">20</span> sic faciens et de hoc vitulo quomodo fecit et prius : et rogante pro eis sacerdote, propitius erit eis Dominus.
<span id="x4_21" class="vn">21</span> Ipsum autem vitulum efferet extra castra, atque comburet sicut et priorem vitulum : quia est pro peccato multitudinis.<br class="calibre6"/><br class="calibre6"/>
<span id="x4_22" class="vn">22</span> Si peccaverit princeps, et fecerit unum e pluribus per ignorantiam, quod Domini lege prohibetur :
<span id="x4_23" class="vn">23</span> et postea intellexerit peccatum suum, offeret hostiam Domino, hircum de capris immaculatum.
<span id="x4_24" class="vn">24</span> Ponetque manum suam super caput ejus : cumque immolaverit eum loco ubi solet mactari holocaustum coram Domino, quia pro peccato est,
<span id="x4_25" class="vn">25</span> tinget sacerdos digitum in sanguine hostiæ pro peccato, tangens cornua altaris holocausti, et reliquum fundens ad basim ejus.
<span id="x4_26" class="vn">26</span> Adipem vero adolebit supra, sicut in victimis pacificorum fieri solet : rogabitque pro eo sacerdos, et pro peccato ejus, et dimittetur ei.<br class="calibre6"/><br class="calibre6"/>
<span id="x4_27" class="vn">27</span> Quod si peccaverit anima per ignorantiam, de populo terræ, ut faciat quidquam de his, quæ Domini lege prohibentur, atque delinquat,
<span id="x4_28" class="vn">28</span> et cognoverit peccatum suum, offeret capram immaculatam.
<span id="x4_29" class="vn">29</span> Ponetque manum super caput hostiæ quæ pro peccato est, et immolabit eam in loco holocausti.
<span id="x4_30" class="vn">30</span> Tolletque sacerdos de sanguine in digito suo : et tangens cornua altaris holocausti, reliquum fundet ad basim ejus.
<span id="x4_31" class="vn">31</span> Omnem autem adipem auferens, sicut auferri solet de victimis pacificorum, adolebit super altare in odorem suavitatis Domino : rogabitque pro eo, et dimittetur ei.
<span id="x4_32" class="vn">32</span> Sin autem de pecoribus obtulerit victimam pro peccato, ovem scilicet immaculatam :
<span id="x4_33" class="vn">33</span> ponet manum super caput ejus, et immolabit eam in loco ubi solent cædi holocaustorum hostiæ.
<span id="x4_34" class="vn">34</span> Sumetque sacerdos de sanguine ejus digito suo, et tangens cornua altaris holocausti, reliquum fundet ad basim ejus.
<span id="x4_35" class="vn">35</span> Omnem quoque adipem auferens, sicut auferri solet adeps arietis, qui immolatur pro pacificis, cremabit super altare in incensum Domini : rogabitque pro eo, et pro peccato ejus, et dimittetur ei.
</div><div class="calibre5" id="calibre_pb_4"></div></body></html>
