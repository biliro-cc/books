<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Igitur cum Tobias putaret orationem suam exaudiri ut mori potuisset, vocavit ad se Tobiam filium suum,
<span id="x4_2" class="vn">2</span> dixitque ei : Audi, fili mi, verba oris mei, et ea in corde tuo quasi fundamentum construe.
<span id="x4_3" class="vn">3</span> Cum acceperit Deus animam meam, corpus meum sepeli : et honorem habebis matri tuæ omnibus diebus vitæ ejus :
<span id="x4_4" class="vn">4</span> memor enim esse debes, quæ et quanta pericula passa sit propter te in utero suo.
<span id="x4_5" class="vn">5</span> Cum autem et ipsa compleverit tempus vitæ suæ, sepelias eam circa me.
<span id="x4_6" class="vn">6</span> Omnibus autem diebus vitæ tuæ in mente habeto Deum : et cave ne aliquando peccato consentias, et prætermittas præcepta Domini Dei nostri.
<span id="x4_7" class="vn">7</span> Ex substantia tua fac eleemosynam, et noli avertere faciem tuam ab ullo paupere : ita enim fiet ut nec a te avertatur facies Domini.
<span id="x4_8" class="vn">8</span> Quomodo potueris, ita esto misericors.
<span id="x4_9" class="vn">9</span> Si multum tibi fuerit, abundanter tribue : si exiguum tibi fuerit, etiam exiguum libenter impertiri stude.
<span id="x4_10" class="vn">10</span> Præmium enim bonum tibi thesaurizas in die necessitatis :
<span id="x4_11" class="vn">11</span> quoniam eleemosyna ab omni peccato et a morte liberat, et non patietur animam ire in tenebras.
<span id="x4_12" class="vn">12</span> Fiducia magna erit coram summo Deo, eleemosyna omnibus facientibus eam.
<span id="x4_13" class="vn">13</span> Attende tibi, fili mi, ab omni fornicatione, et præter uxorem tuam numquam patiaris crimen scire.
<span id="x4_14" class="vn">14</span> Superbiam numquam in tuo sensu aut in tuo verbo dominari permittas : in ipsa enim initium sumpsit omnis perditio.
<span id="x4_15" class="vn">15</span> Quicumque tibi aliquid operatus fuerit, statim ei mercedem restitue, et merces mercenarii tui apud te omnino non remaneat.
<span id="x4_16" class="vn">16</span> Quod ab alio oderis fieri tibi, vide ne tu aliquando alteri facias.
<span id="x4_17" class="vn">17</span> Panem tuum cum esurientibus et egenis comede, et de vestimentis tuis nudos tege.
<span id="x4_18" class="vn">18</span> Panem tuum et vinum tuum super sepulturam justi constitue, et noli ex eo manducare et bibere cum peccatoribus.
<span id="x4_19" class="vn">19</span> Consilium semper a sapiente perquire.
<span id="x4_20" class="vn">20</span> Omni tempore benedic Deum : et pete ab eo ut vias tuas dirigat, et omnia consilia tua in ipso permaneant.
<span id="x4_21" class="vn">21</span> Indico etiam tibi, fili mi, dedisse me decem talenta argenti, dum adhuc infantulus esses, Gabelo, in Rages civitate Medorum, et chirographum ejus apud me habeo :
<span id="x4_22" class="vn">22</span> et ideo perquire quomodo ad eum pervenias, et recipias ab eo supra memoratum pondus argenti, et restituas ei chirographum suum.
<span id="x4_23" class="vn">23</span> Noli timere, fili mi : pauperem quidem vitam gerimus, sed multa bona habebimus si timuerimus Deum, et recesserimus ab omni peccato, et fecerimus bene.
</div><div class="calibre5" id="calibre_pb_4"></div></body></html>
