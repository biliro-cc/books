<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c18" id="c18"><span class="chapter-num">18</span></a> <span id="x18_1" class="vn">1</span> Cumque audisset Jethro, sacerdos Madian, cognatus Moysi, omnia quæ fecerat Deus Moysi, et Israëli populo suo, et quod eduxisset Dominus Israël de Ægypto,
<span id="x18_2" class="vn">2</span> tulit Sephoram uxorem Moysi quam remiserat,
<span id="x18_3" class="vn">3</span> et duos filios ejus : quorum unus vocabatur Gersam, dicente patre : Advena fui in terra aliena ;
<span id="x18_4" class="vn">4</span> alter vero Eliezer : Deus enim, ait, patris mei adjutor meus, et eruit me de gladio Pharaonis.
<span id="x18_5" class="vn">5</span> Venit ergo Jethro cognatus Moysi, et filii ejus, et uxor ejus ad Moysen in desertum, ubi erat castrametatus juxta montem Dei.
<span id="x18_6" class="vn">6</span> Et mandavit Moysi, dicens : Ego Jethro cognatus tuus venio ad te, et uxor tua, et duo filii cum ea.
<span id="x18_7" class="vn">7</span> Qui egressus in occursum cognati sui, adoravit, et osculatus est eum : salutaveruntque se mutuo verbis pacificis. Cumque intrasset tabernaculum,
<span id="x18_8" class="vn">8</span> narravit Moyses cognato suo cuncta quæ fecerat Dominus Pharaoni et Ægyptiis propter Israël : universumque laborem, qui accidisset eis in itinere, et quod liberaverat eos Dominus.
<span id="x18_9" class="vn">9</span> Lætatusque est Jethro super omnibus bonis, quæ fecerat Dominus Israëli, eo quod eruisset eum de manu Ægyptiorum.
<span id="x18_10" class="vn">10</span> Et ait : Benedictus Dominus, qui liberavit vos de manu Ægyptiorum, et de manu Pharaonis ; qui eruit populum suum de manu Ægypti.
<span id="x18_11" class="vn">11</span> Nunc cognovi, quia magnus Dominus super omnes deos : eo quod superbe egerint contra illos.
<span id="x18_12" class="vn">12</span> Obtulit ergo Jethro cognatus Moysi holocausta et hostias Deo : veneruntque Aaron et omnes seniores Israël, ut comederent panem cum eo coram Deo.<br class="calibre6"/><br class="calibre6"/>
<span id="x18_13" class="vn">13</span> Altera autem die sedit Moyses ut judicaret populum, qui assistebat Moysi a mane usque ad vesperam.
<span id="x18_14" class="vn">14</span> Quod cum vidisset cognatus ejus, omnia scilicet quæ agebat in populo, ait : Quid est hoc quod facis in plebe ? cur solus sedes, et omnis populus præstolatur de mane usque ad vesperam ?
<span id="x18_15" class="vn">15</span> Cui respondit Moyses : Venit ad me populus quærens sententiam Dei :
<span id="x18_16" class="vn">16</span> cumque acciderit eis aliqua disceptatio, veniunt ad me ut judicem inter eos, et ostendam præcepta Dei, et leges ejus.
<span id="x18_17" class="vn">17</span> At ille : Non bonam, inquit, rem facis.
<span id="x18_18" class="vn">18</span> Stulto labore consumeris et tu, et populus iste qui tecum est : ultra vires tuas est negotium ; solus illud non poteris sustinere.
<span id="x18_19" class="vn">19</span> Sed audi verba mea atque consilia, et erit Deus tecum. Esto tu populo in his quæ ad Deum pertinent, ut referas quæ dicuntur ad eum :
<span id="x18_20" class="vn">20</span> ostendasque populo cæremonias et ritum colendi, viamque per quam ingredi debeant, et opus quod facere debeant.
<span id="x18_21" class="vn">21</span> Provide autem de omni plebe viros potentes, et timentes Deum, in quibus sit veritas, et qui oderint avaritiam, et constitue ex eis tribunos, et centuriones, et quinquagenarios, et decanos,
<span id="x18_22" class="vn">22</span> qui judicent populum omni tempore : quidquid autem majus fuerit, referant ad te, et ipsi minora tantummodo judicent : leviusque sit tibi, partito in alios onere.
<span id="x18_23" class="vn">23</span> Si hoc feceris, implebis imperium Dei, et præcepta ejus poteris sustentare : et omnis hic populus revertetur ad loca sua cum pace.
<span id="x18_24" class="vn">24</span> Quibus auditis, Moyses fecit omnia quæ ille suggesserat.
<span id="x18_25" class="vn">25</span> Et electis viris strenuis de cuncto Israël, constituit eos principes populi, tribunos, et centuriones, et quinquagenarios, et decanos.
<span id="x18_26" class="vn">26</span> Qui judicabant plebem omni tempore : quidquid autem gravius erat, referebant ad eum, faciliora tantummodo judicantes.
<span id="x18_27" class="vn">27</span> Dimisitque cognatum suum : qui reversus abiit in terram suam.
</div><div class="calibre5" id="calibre_pb_18"></div></body></html>
