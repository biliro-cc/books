<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Timotheum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Obsecro igitur primum omnium fieri obsecrationes, orationes, postulationes, gratiarum actiones, pro omnibus hominibus :
<span id="x2_2" class="vn">2</span> pro regibus, et omnibus qui in sublimitate sunt, ut quietam et tranquillam vitam agamus in omni pietate, et castitate :
<span id="x2_3" class="vn">3</span> hoc enim bonum est, et acceptum coram Salvatore nostro Deo,
<span id="x2_4" class="vn">4</span> qui omnes homines vult salvos fieri, et ad agnitionem veritatis venire.
<span id="x2_5" class="vn">5</span> Unus enim Deus, unus et mediator Dei et hominum homo Christus Jesus :
<span id="x2_6" class="vn">6</span> qui dedit redemptionem semetipsum pro omnibus, testimonium temporibus suis :
<span id="x2_7" class="vn">7</span> in quo positus sum ego prædicator, et Apostolus (veritatem dico, non mentior) doctor gentium in fide, et veritate.
<span id="x2_8" class="vn">8</span> Volo ergo viros orare in omni loco, levantes puras manus sine ira et disceptatione.
<span id="x2_9" class="vn">9</span> Similiter et mulieres in habitu ornato, cum verecundia et sobrietate ornantes se, et non in tortis crinibus, aut auro, aut margaritas, vel veste pretiosa :
<span id="x2_10" class="vn">10</span> sed quod decet mulieres, promittentes pietatem per opera bona.
<span id="x2_11" class="vn">11</span> Mulier in silentio discat cum omni subjectione.
<span id="x2_12" class="vn">12</span> Docere autem mulieri non permitto, neque dominari in virum : sed esse in silentio.
<span id="x2_13" class="vn">13</span> Adam enim primus formatus est : deinde Heva :
<span id="x2_14" class="vn">14</span> et Adam non est seductus : mulier autem seducta in prævaricatione fuit.
<span id="x2_15" class="vn">15</span> Salvabitur autem per filiorum generationem, si permanserit in fide, et dilectione, et sanctificatione cum sobrietate.
</div><div class="calibre5" id="calibre_pb_2"></div></body></html>
