<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c8" id="c8"><span class="chapter-num">8</span></a> <span id="x8_1" class="vn">1</span> Postquam vero cœnaverunt, introduxerunt juvenem ad eam.
<span id="x8_2" class="vn">2</span> Recordatus itaque Tobias sermonum angeli, protulit de cassidili suo partem jecoris, posuitque eam super carbones vivos.
<span id="x8_3" class="vn">3</span> Tunc Raphaël angelus apprehendit dæmonium, et religavit illud in deserto superioris Ægypti.
<span id="x8_4" class="vn">4</span> Tunc hortatus est virginem Tobias, dixitque ei : Sara, exsurge, et deprecemur Deum hodie, et cras, et secundum cras : quia his tribus noctibus Deo jungimur ; tertia autem transacta nocte, in nostro erimus conjugio.
<span id="x8_5" class="vn">5</span> Filii quippe sanctorum sumus, et non possumus ita conjungi sicut gentes quæ ignorant Deum.
<span id="x8_6" class="vn">6</span> Surgentes autem pariter, instanter orabant ambo simul, ut sanitas daretur eis.
<span id="x8_7" class="vn">7</span> Dixitque Tobias : Domine Deus patrum nostrorum, benedicant te cæli et terræ, mareque et fontes, et flumina, et omnes creaturæ tuæ quæ in eis sunt.
<span id="x8_8" class="vn">8</span> Tu fecisti Adam de limo terræ, dedistique ei adjutorium Hevam.
<span id="x8_9" class="vn">9</span> Et nunc Domine, tu scis quia non luxuriæ causa accipio sororem meam conjugem, sed sola posteritatis dilectione, in qua benedicatur nomen tuum in sæcula sæculorum.
<span id="x8_10" class="vn">10</span> Dixit quoque Sara : Miserere nobis Domine, miserere nobis, et consenescamus ambo pariter sani.
<span id="x8_11" class="vn">11</span> Et factum est circa pullorum cantum, accersiri jussit Raguel servos suos, et abierunt cum eo pariter ut foderent sepulchrum.
<span id="x8_12" class="vn">12</span> Dicebat enim : Ne forte simili modo evenerit ei, quo et ceteris illis septem viris qui sunt ingressi ad eam.
<span id="x8_13" class="vn">13</span> Cumque parassent fossam, reversus Raguel ad uxorem suam, dixit ei :
<span id="x8_14" class="vn">14</span> Mitte unam de ancillis tuis, et videat si mortuus est, ut sepeliam eum antequam illucescat dies.
<span id="x8_15" class="vn">15</span> At illa misit unam ex ancillis suis. Quæ ingressa cubiculum, reperit eos salvos et incolumes, secum pariter dormientes.
<span id="x8_16" class="vn">16</span> Et reversa nuntiavit bonum nuntium : et benedixerunt Dominum, Raguel videlicet et Anna uxor ejus,
<span id="x8_17" class="vn">17</span> et dixerunt : Benedicimus te, Domine Deus Israël, quia non contigit quemadmodum putabamus.
<span id="x8_18" class="vn">18</span> Fecisti enim nobiscum misericordiam tuam, et exclusisti a nobis inimicum persequentem nos.
<span id="x8_19" class="vn">19</span> Misertus es autem duobus unicis. Fac eos, Domine, plenius benedicere te, et sacrificium tibi laudis tuæ et suæ sanitatis offerre, ut cognoscat universitas gentium quia tu es Deus solus in universa terra.
<span id="x8_20" class="vn">20</span> Statimque præcepit servis suis Raguel ut replerent fossam quam fecerant priusquam elucesceret.
<span id="x8_21" class="vn">21</span> Uxori autem suæ dixit ut instrueret convivium, et præpararet omnia quæ in cibos erant iter agentibus necessaria.
<span id="x8_22" class="vn">22</span> Duas quoque pingues vaccas, et quatuor arietes, occidi fecit, et parari epulas omnibus vicinis suis, cunctisque amicis.
<span id="x8_23" class="vn">23</span> Et adjuravit Raguel Tobiam ut duas hebdomadas moraretur apud se.
<span id="x8_24" class="vn">24</span> De omnibus autem quæ possidebat Raguel, dimidiam partem dedit Tobiæ, et fecit scripturam, ut pars dimidia quæ supererat, post obitum eorum Tobiæ dominio deveniret.
</div><div class="calibre5" id="calibre_pb_8"></div></body></html>
