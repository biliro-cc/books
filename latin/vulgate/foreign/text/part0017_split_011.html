<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Cumque reverterentur, pervenerunt ad Charan, quæ est in medio itinere contra Niniven, undecimo die.
<span id="x11_2" class="vn">2</span> Dixitque angelus : Tobia frater, scis quemadmodum reliquisti patrem tuum.
<span id="x11_3" class="vn">3</span> Si placet itaque tibi, præcedamus, et lento gradu sequantur iter nostrum familiæ, simul cum conjuge tua, et cum animalibus.
<span id="x11_4" class="vn">4</span> Cumque hoc placuisset ut irent, dixit Raphaël ad Tobiam : Tolle tecum ex felle piscis : erit enim necessarium. Tulit itaque Tobias ex felle illo, et abierunt.
<span id="x11_5" class="vn">5</span> Anna autem sedebat secus viam quotidie in supercilio montis, unde respicere poterat de longinquo.
<span id="x11_6" class="vn">6</span> Et dum ex eodem loco specularetur adventum ejus, vidit a longe, et illico agnovit venientem filium suum : currensque nuntiavit viro suo, dicens : Ecce venit filius tuus.
<span id="x11_7" class="vn">7</span> Dixitque Raphaël ad Tobiam : At ubi introieris domum tuam, statim adora Dominum Deum tuum : et gratias agens ei, accede ad patrem tuum, et osculare eum.
<span id="x11_8" class="vn">8</span> Statimque lini super oculos ejus ex felle isto piscis, quod portas tecum : scias enim quoniam mox aperientur oculi ejus, et videbit pater tuus lumen cæli, et in aspectu tuo gaudebit.
<span id="x11_9" class="vn">9</span> Tunc præcucurrit canis, qui simul fuerat in via : et quasi nuntius adveniens, blandimento suæ caudæ gaudebat.
<span id="x11_10" class="vn">10</span> Et consurgens cæcus pater ejus, cœpit offendens pedibus currere : et data manu puero, occurrit obviam filio suo.
<span id="x11_11" class="vn">11</span> Et suscipiens osculatus est eum cum uxore sua, et cœperunt ambo flere præ gaudio.
<span id="x11_12" class="vn">12</span> Cumque adorassent Deum, et gratias egissent, consederunt.<br class="calibre6"/><br class="calibre6"/>
<span id="x11_13" class="vn">13</span> Tunc sumens Tobias de felle piscis, linivit oculos patris sui.
<span id="x11_14" class="vn">14</span> Et sustinuit quasi dimidiam fere horam : et cœpit albugo ex oculis ejus, quasi membrana ovi, egredi.
<span id="x11_15" class="vn">15</span> Quam apprehendens Tobias, traxit ab oculis ejus : statimque visum recepit.
<span id="x11_16" class="vn">16</span> Et glorificabant Deum, ipse videlicet et uxor ejus, et omnes qui sciebant eum.
<span id="x11_17" class="vn">17</span> Dicebatque Tobias : Benedico te, Domine Deus Israël, quia tu castigasti me, et tu salvasti me : et ecce ego video Tobiam filium meum.
<span id="x11_18" class="vn">18</span> Ingressa est etiam post septem dies Sara uxor filii ejus et omnis familia sana, et pecora, et cameli, et pecunia multa uxoris ; sed et illa pecunia, quam receperat a Gabelo.
<span id="x11_19" class="vn">19</span> Et narravit parentibus suis omnia beneficia Dei, quæ fecisset circa eum per hominem qui eum duxerat.
<span id="x11_20" class="vn">20</span> Veneruntque Achior et Nabath consobrini Tobiæ gaudentes ad Tobiam, et congratulantes ei de omnibus bonis quæ circa illum ostenderat Deus.
<span id="x11_21" class="vn">21</span> Et per septem dies epulantes, omnes cum gaudio magno gavisi sunt.
</div><div class="calibre5" id="calibre_pb_11"></div></body></html>
