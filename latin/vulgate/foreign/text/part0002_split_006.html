<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Dixitque Dominus ad Moysen : Nunc videbis quæ facturus sim Pharaoni : per manum enim fortem dimittet eos, et in manu robusta ejiciet illos de terra sua.
<span id="x6_2" class="vn">2</span> Locutusque est Dominus ad Moysen dicens : Ego Dominus
<span id="x6_3" class="vn">3</span> qui apparui Abraham, Isaac et Jacob in Deo omnipotente : et nomen meum Adonai non indicavi eis.
<span id="x6_4" class="vn">4</span> Pepigique fœdus cum eis, ut darem eis terram Chanaan, terram peregrinationis eorum, in qua fuerunt advenæ.
<span id="x6_5" class="vn">5</span> Ego audivi gemitum filiorum Israël, quo Ægyptii oppresserunt eos : et recordatus sum pacti mei.
<span id="x6_6" class="vn">6</span> Ideo dic filiis Israël : Ego Dominus qui educam vos de ergastulo Ægyptiorum, et eruam de servitute, ac redimam in brachio excelso et judiciis magnis.
<span id="x6_7" class="vn">7</span> Et assumam vos mihi in populum, et ero vester Deus : et scietis quod ego sum Dominus Deus vester qui eduxerim vos de ergastulo Ægyptiorum,
<span id="x6_8" class="vn">8</span> et induxerim in terram, super quam levavi manum meam ut darem eam Abraham, Isaac et Jacob : daboque illam vobis possidendam. Ego Dominus.<br class="calibre6"/><br class="calibre6"/>
<span id="x6_9" class="vn">9</span> Narravit ergo Moyses omnia filiis Israël : qui non acquieverunt ei propter angustiam spiritus, et opus durissimum.
<span id="x6_10" class="vn">10</span> Locutusque est Dominus ad Moysen, dicens :
<span id="x6_11" class="vn">11</span> Ingredere, et loquere ad Pharaonem regem Ægypti, ut dimittat filios Israël de terra sua.
<span id="x6_12" class="vn">12</span> Respondit Moyses coram Domino : Ecce filii Israël non audiunt me : et quomodo audiet Pharao, præsertim cum incircumcisus sim labiis ?
<span id="x6_13" class="vn">13</span> Locutusque est Dominus ad Moysen et Aaron, et dedit mandatum ad filios Israël, et ad Pharaonem regem Ægypti ut educerent filios Israël de terra Ægypti.<br class="calibre6"/><br class="calibre6"/>
<span id="x6_14" class="vn">14</span> Isti sunt principes domorum per familias suas. Filii Ruben primogeniti Israëlis : Henoch et Phallu, Hesron et Charmi :
<span id="x6_15" class="vn">15</span> hæ cognationes Ruben. Filii Simeon : Jamuel, et Jamin, et Ahod, et Jachin, et Soar, et Saul filius Chananitidis : hæ progenies Simeon.
<span id="x6_16" class="vn">16</span> Et hæc nomina filiorum Levi per cognationes suas : Gerson, et Caath, et Merari. Anni autem vitæ Levi fuerunt centum triginta septem.
<span id="x6_17" class="vn">17</span> Filii Gerson : Lobni et Semei, per cognationes suas.
<span id="x6_18" class="vn">18</span> Filii Caath : Amram, et Isaar, et Hebron, et Oziel ; anni quoque vitæ Caath, centum triginta tres.
<span id="x6_19" class="vn">19</span> Filii Merari : Moholi et Musi : hæ cognationes Levi per familias suas.
<span id="x6_20" class="vn">20</span> Accepit autem Amram uxorem Jochabed patruelem suam : quæ peperit ei Aaron et Moysen. Fueruntque anni vitæ Amram, centum triginta septem.
<span id="x6_21" class="vn">21</span> Filii quoque Isaar : Core, et Nepheg, et Zechri.
<span id="x6_22" class="vn">22</span> Filii quoque Oziel : Misaël, et Elisaphan, et Sethri.
<span id="x6_23" class="vn">23</span> Accepit autem Aaron uxorem Elisabeth filiam Aminadab, sororem Nahason, quæ peperit ei Nadab, et Abiu, et Eleazar, et Ithamar.
<span id="x6_24" class="vn">24</span> Filii quoque Core : Aser, et Elcana, et Abiasaph : hæ sunt cognationes Coritarum.
<span id="x6_25" class="vn">25</span> At vero Eleazar filius Aaron accepit uxorem de filiabus Phutiel : quæ peperit ei Phinees. Hi sunt principes familiarum Leviticarum per cognationes suas.
<span id="x6_26" class="vn">26</span> Iste est Aaron et Moyses, quibus præcepit Dominus ut educerent filios Israël de terra Ægypti per turmas suas.
<span id="x6_27" class="vn">27</span> Hi sunt, qui loquuntur ad Pharaonem regem Ægypti, ut educant filios Israël de Ægypto : iste est Moyses et Aaron,
<span id="x6_28" class="vn">28</span> in die qua locutus est Dominus ad Moysen, in terra Ægypti.<br class="calibre6"/><br class="calibre6"/>
<span id="x6_29" class="vn">29</span> Et locutus est Dominus ad Moysen, dicens : Ego Dominus : loquere ad Pharaonem regem Ægypti, omnia quæ ego loquor tibi.
<span id="x6_30" class="vn">30</span> Et ait Moyses coram Domino : En incircumcisus labiis sum, quomodo audiet me Pharao ?
</div><div class="calibre5" id="calibre_pb_6"></div></body></html>
