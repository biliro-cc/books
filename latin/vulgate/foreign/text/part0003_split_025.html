<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Leviticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c25" id="c25"><span class="chapter-num">25</span></a> <span id="x25_1" class="vn">1</span> Locutusque est Dominus ad Moysen in monte Sinai, dicens :
<span id="x25_2" class="vn">2</span> Loquere filiis Israël, et dices ad eos : Quando ingressi fueritis terram quam ego dabo vobis, sabbatizes sabbatum Domino.
<span id="x25_3" class="vn">3</span> Sex annis seres agrum tuum, et sex annis putabis vineam tuam, colligesque fructus ejus :
<span id="x25_4" class="vn">4</span> septimo autem anno sabbatum erit terræ, requietionis Domini : agrum non seres, et vineam non putabis.
<span id="x25_5" class="vn">5</span> Quæ sponte gignet humus, non metes : et uvas primitiarum tuarum non colliges quasi vindemiam : annus enim requietionis terræ est :
<span id="x25_6" class="vn">6</span> sed erunt vobis in cibum, tibi et servo tuo, ancillæ et mercenario tuo, et advenæ qui peregrinantur apud te :
<span id="x25_7" class="vn">7</span> jumentis tuis et pecoribus, omnia quæ nascuntur præbebunt cibum.<br class="calibre6"/><br class="calibre6"/>
<span id="x25_8" class="vn">8</span> Numerabis quoque tibi septem hebdomadas annorum, id est, septies septem, quæ simul faciunt annos quadraginta novem :
<span id="x25_9" class="vn">9</span> et clanges buccina mense septimo, decima die mensis, propitiationis tempore, in universa terra vestra.
<span id="x25_10" class="vn">10</span> Sanctificabisque annum quinquagesimum, et vocabis remissionem cunctis habitatoribus terræ tuæ : ipse est enim jubilæus. Revertetur homo ad possessionem suam, et unusquisque rediet ad familiam pristinam :
<span id="x25_11" class="vn">11</span> quia jubilæus est, et quinquagesimus annus. Non seretis neque metetis sponte in agro nascentia, et primitias vindemiæ non colligetis,
<span id="x25_12" class="vn">12</span> ob sanctificationem jubilæi : sed statim oblata comedetis.<br class="calibre6"/><br class="calibre6"/>
<span id="x25_13" class="vn">13</span> Anno jubilæi, redient omnes ad possessiones suas.
<span id="x25_14" class="vn">14</span> Quando vendes quippiam civi tuo, vel emes ab eo, ne contristes fratrem tuum, sed juxta numerum annorum jubilæi emes ab eo,
<span id="x25_15" class="vn">15</span> et juxta supputationem frugum vendet tibi.
<span id="x25_16" class="vn">16</span> Quanto plures anni remanserint post jubilæum, tanto crescet et pretium : et quanto minus temporis numeraveris, tanto minoris et emptio constabit : tempus enim frugum vendet tibi.
<span id="x25_17" class="vn">17</span> Nolite affligere contribules vestros, sed timeat unusquisque Deum suum, quia ego Dominus Deus vester.
<span id="x25_18" class="vn">18</span> Facite præcepta mea, et judicia custodite, et implete ea : ut habitare possitis in terra absque ullo pavore,
<span id="x25_19" class="vn">19</span> et gignat vobis humus fructus suos, quibus vescamini usque ad saturitatem, nullius impetum formidantes.
<span id="x25_20" class="vn">20</span> Quod si dixeritis : Quid comedemus anno septimo, si non severimus, neque collegerimus fruges nostras ?
<span id="x25_21" class="vn">21</span> dabo benedictionem meam vobis anno sexto, et faciet fructus trium annorum :
<span id="x25_22" class="vn">22</span> seretisque anno octavo, et comedetis veteres fruges usque ad nonum annum : donec nova nascantur, edetis vetera.
<span id="x25_23" class="vn">23</span> Terra quoque non vendetur in perpetuum, quia mea est, et vos advenæ et coloni mei estis :
<span id="x25_24" class="vn">24</span> unde cuncta regio possessionis vestræ sub redemptionis conditione vendetur.
<span id="x25_25" class="vn">25</span> Si attenuatus frater tuus vendiderit possessiunculam suam, et voluerit propinquus ejus, potest redimere quod ille vendiderat.
<span id="x25_26" class="vn">26</span> Sin autem non habuerit proximum, et ipse pretium ad redimendum potuerit invenire,
<span id="x25_27" class="vn">27</span> computabuntur fructus ex eo tempore quo vendidit : et quod reliquum est, reddet emptori, sicque recipiet possessionem suam.
<span id="x25_28" class="vn">28</span> Quod si non invenerit manus ejus ut reddat pretium, habebit emptor quod emerat, usque ad annum jubilæum. In ipso enim omnis venditio redibit ad dominum et ad possessorem pristinum.
<span id="x25_29" class="vn">29</span> Qui vendiderit domum intra urbis muros, habebit licentiam redimendi, donec unus impleatur annus.
<span id="x25_30" class="vn">30</span> Si non redemerit, et anni circulus fuerit evolutus, emptor possidebit eam, et posteri ejus in perpetuum, et redimi non poterit, etiam in jubilæo.
<span id="x25_31" class="vn">31</span> Sin autem in villa domus, quæ muros non habet, agrorum jure vendetur : si ante redempta non fuerit, in jubilæo revertetur ad dominum.
<span id="x25_32" class="vn">32</span> Ædes Levitarum quæ in urbibus sunt, semper possunt redimi :
<span id="x25_33" class="vn">33</span> si redemptæ non fuerint, in jubilæo revertentur ad dominos, quia domus urbium Levitarum pro possessionibus sunt inter filios Israël.
<span id="x25_34" class="vn">34</span> Suburbana autem eorum non veneant, quia possessio sempiterna est.<br class="calibre6"/><br class="calibre6"/>
<span id="x25_35" class="vn">35</span> Si attenuatus fuerit frater tuus, et infirmus manu, et susceperis eum quasi advenam et peregrinum, et vixerit tecum,
<span id="x25_36" class="vn">36</span> ne accipias usuras ab eo, nec amplius quam dedisti : time Deum tuum, ut vivere possit frater tuus apud te.
<span id="x25_37" class="vn">37</span> Pecuniam tuam non dabis ei ad usuram, et frugum superabundantiam non exiges.
<span id="x25_38" class="vn">38</span> Ego Dominus Deus vester, qui eduxi vos de terra Ægypti, ut darem vobis terram Chanaan, et essem vester Deus.<br class="calibre6"/><br class="calibre6"/>
<span id="x25_39" class="vn">39</span> Si paupertate compulsus vendiderit se tibi frater tuus, non eum opprimes servitute famulorum,
<span id="x25_40" class="vn">40</span> sed quasi mercenarius et colonus erit : usque ad annum jubilæum operabitur apud te,
<span id="x25_41" class="vn">41</span> et postea egredietur cum liberis suis, et revertetur ad cognationem, ad possessionem patrum suorum.
<span id="x25_42" class="vn">42</span> Mei enim servi sunt, et ego eduxi eos de terra Ægypti : non veneant conditione servorum :
<span id="x25_43" class="vn">43</span> ne affligas eum per potentiam, sed metuito Deum tuum.
<span id="x25_44" class="vn">44</span> Servus et ancilla sint vobis de nationibus quæ in circuitu vestro sunt :
<span id="x25_45" class="vn">45</span> et de advenis qui peregrinantur apud vos, vel qui ex his nati fuerint in terra vestra, hos habebitis famulos :
<span id="x25_46" class="vn">46</span> et hæreditario jure transmittetis ad posteros, ac possidebitis in æternum : fratres autem vestros filios Israël ne opprimatis per potentiam.
<span id="x25_47" class="vn">47</span> Si invaluerit apud vos manus advenæ atque peregrini, et attenuatus frater tuus vendiderit se ei, aut cuiquam de stirpe ejus :
<span id="x25_48" class="vn">48</span> post venditionem potest redimi. Qui voluerit ex fratribus suis, redimet eum,
<span id="x25_49" class="vn">49</span> et patruus, et patruelis, et consanguineus, et affinis. Sin autem et ipse potuerit, redimet se,
<span id="x25_50" class="vn">50</span> supputatis dumtaxat annis a tempore venditionis suæ usque ad annum jubilæum : et pecunia, qua venditus fuerat, juxta annorum numerum, et rationem mercenarii supputata.
<span id="x25_51" class="vn">51</span> Si plures fuerint anni qui remanent usque ad jubilæum, secundum hos reddet et pretium :
<span id="x25_52" class="vn">52</span> si pauci, ponet rationem cum eo juxta annorum numerum, et reddet emptori quod reliquum est annorum,
<span id="x25_53" class="vn">53</span> quibus ante servivit mercedibus imputatis : non affliget eum violenter in conspectu tuo.
<span id="x25_54" class="vn">54</span> Quod si per hæc redimi non potuerit, anno jubilæo egredietur cum liberis suis.
<span id="x25_55" class="vn">55</span> Mei enim sunt servi filii Israël, quos eduxi de terra Ægypti.
</div><div class="calibre5" id="calibre_pb_25"></div></body></html>
