<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Proverbia - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c30" id="c30"><span class="chapter-num">30</span></a> <span id="x30_1" class="vn">1</span> Verba Congregantis, filii Vomentis. Visio quam locutus est vir cum quo est Deus, et qui Deo secum morante confortatus, ait :
<div class="poetry"><span id="x30_2" class="vn">2</span> Stultissimus sum virorum,<br class="calibre6"/> et sapientia hominum non est mecum.<br class="calibre6"/>
<span id="x30_3" class="vn">3</span> Non didici sapientiam,<br class="calibre6"/> et non novi scientiam sanctorum.<br class="calibre6"/>
<span id="x30_4" class="vn">4</span> Quis ascendit in cælum, atque descendit ?<br class="calibre6"/> quis continuit spiritum in manibus suis ?<br class="calibre6"/> quis colligavit aquas quasi in vestimento ?<br class="calibre6"/> quis suscitavit omnes terminos terræ ?<br class="calibre6"/> quod nomen est ejus, et quod nomen filii ejus, si nosti ?<br class="calibre6"/>
<span id="x30_5" class="vn">5</span> Omnis sermo Dei ignitus :<br class="calibre6"/> clypeus est sperantibus in se.<br class="calibre6"/>
<span id="x30_6" class="vn">6</span> Ne addas quidquam verbis illius,<br class="calibre6"/> et arguaris, inveniarisque mendax.<br class="calibre6"/>
<span id="x30_7" class="vn">7</span> Duo rogavi te :<br class="calibre6"/> ne deneges mihi antequam moriar :<br class="calibre6"/>
<span id="x30_8" class="vn">8</span> vanitatem et verba mendacia longe fac a me ;<br class="calibre6"/> mendicitatem et divitias ne dederis mihi :<br class="calibre6"/> tribue tantum victui meo necessaria,<br class="calibre6"/>
<span id="x30_9" class="vn">9</span> ne forte satiatus illiciar ad negandum,<br class="calibre6"/> et dicam : Quis est Dominus ?<br class="calibre6"/> aut egestate compulsus, furer,<br class="calibre6"/> et perjurem nomen Dei mei.<br class="calibre6"/>
<span id="x30_10" class="vn">10</span> Ne accuses servum ad dominum suum,<br class="calibre6"/> ne forte maledicat tibi, et corruas.</div><br class="calibre6"/><br class="calibre6"/>
<div class="poetry"><span id="x30_11" class="vn">11</span> Generatio quæ patri suo maledicit,<br class="calibre6"/> et quæ matri suæ non benedicit ;<br class="calibre6"/>
<span id="x30_12" class="vn">12</span> generatio quæ sibi munda videtur,<br class="calibre6"/> et tamen non est lota a sordibus suis ;<br class="calibre6"/>
<span id="x30_13" class="vn">13</span> generatio cujus excelsi sunt oculi,<br class="calibre6"/> et palpebræ ejus in alta surrectæ ;<br class="calibre6"/>
<span id="x30_14" class="vn">14</span> generatio quæ pro dentibus gladios habet,<br class="calibre6"/> et commandit molaribus suis,<br class="calibre6"/> ut comedat inopes de terra,<br class="calibre6"/> et pauperes ex hominibus.<br class="calibre6"/>
<span id="x30_15" class="vn">15</span> Sanguisugæ duæ sunt filiæ,<br class="calibre6"/> dicentes : Affer, affer.<br class="calibre6"/> Tria sunt insaturabilia,<br class="calibre6"/> et quartum quod numquam dicit : Sufficit.<br class="calibre6"/>
<span id="x30_16" class="vn">16</span> Infernus, et os vulvæ,<br class="calibre6"/> et terra quæ non satiatur aqua :<br class="calibre6"/> ignis vero numquam dicit : Sufficit.<br class="calibre6"/>
<span id="x30_17" class="vn">17</span> Oculum qui subsannat patrem,<br class="calibre6"/> et qui despicit partum matris suæ,<br class="calibre6"/> effodiant eum corvi de torrentibus,<br class="calibre6"/> et comedant eum filii aquilæ !</div><br class="calibre6"/><br class="calibre6"/>
<div class="poetry"><span id="x30_18" class="vn">18</span> Tria sunt difficilia mihi,<br class="calibre6"/> et quartum penitus ignoro :<br class="calibre6"/>
<span id="x30_19" class="vn">19</span> viam aquilæ in cælo,<br class="calibre6"/> viam colubri super petram,<br class="calibre6"/> viam navis in medio mari,<br class="calibre6"/> et viam viri in adolescentia.<br class="calibre6"/>
<span id="x30_20" class="vn">20</span> Talis est et via mulieris adulteræ,<br class="calibre6"/> quæ comedit, et tergens os suum<br class="calibre6"/> dicit : Non sum operata malum.<br class="calibre6"/>
<span id="x30_21" class="vn">21</span> Per tria movetur terra,<br class="calibre6"/> et quartum non potest sustinere :<br class="calibre6"/>
<span id="x30_22" class="vn">22</span> per servum, cum regnaverit ;<br class="calibre6"/> per stultum, cum saturatus fuerit cibo ;<br class="calibre6"/>
<span id="x30_23" class="vn">23</span> per odiosam mulierem, cum in matrimonio fuerit assumpta ;<br class="calibre6"/> et per ancillam, cum fuerit hæres dominæ suæ.</div><br class="calibre6"/><br class="calibre6"/>
<div class="poetry"><span id="x30_24" class="vn">24</span> Quatuor sunt minima terræ,<br class="calibre6"/> et ipsa sunt sapientiora sapientibus :<br class="calibre6"/>
<span id="x30_25" class="vn">25</span> formicæ, populus infirmus,<br class="calibre6"/> qui præparat in messe cibum sibi ;<br class="calibre6"/>
<span id="x30_26" class="vn">26</span> lepusculus, plebs invalida,<br class="calibre6"/> qui collocat in petra cubile suum ;<br class="calibre6"/>
<span id="x30_27" class="vn">27</span> regem locusta non habet,<br class="calibre6"/> et egreditur universa per turmas suas ;<br class="calibre6"/>
<span id="x30_28" class="vn">28</span> stellio manibus nititur,<br class="calibre6"/> et moratur in ædibus regis.<br class="calibre6"/>
<span id="x30_29" class="vn">29</span> Tria sunt quæ bene gradiuntur,<br class="calibre6"/> et quartum quod incedit feliciter :<br class="calibre6"/>
<span id="x30_30" class="vn">30</span> leo, fortissimus bestiarum,<br class="calibre6"/> ad nullius pavebit occursum ;<br class="calibre6"/>
<span id="x30_31" class="vn">31</span> gallus succinctus lumbos ;<br class="calibre6"/> et aries ; nec est rex, qui resistat ei.<br class="calibre6"/>
<span id="x30_32" class="vn">32</span> Est qui stultus apparuit postquam elevatus est in sublime ;<br class="calibre6"/> si enim intellexisset, ori suo imposuisset manum.<br class="calibre6"/>
<span id="x30_33" class="vn">33</span> Qui autem fortiter premit ubera ad eliciendum lac exprimit butyrum ;<br class="calibre6"/> et qui vehementer emungit elicit sanguinem ;<br class="calibre6"/> et qui provocat iras producit discordias.</div>
</div><div class="calibre5" id="calibre_pb_30"></div></body></html>
