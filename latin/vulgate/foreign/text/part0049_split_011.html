<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Lucas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Et factum est : cum esset in quodam loco orans, ut cessavit, dixit unus ex discipulis ejus ad eum : Domine, doce nos orare, sicut docuit et Joannes discipulos suos.
<span id="x11_2" class="vn">2</span> Et ait illis : Cum oratis, dicite : Pater, sanctificetur nomen tuum. Adveniat regnum tuum.
<span id="x11_3" class="vn">3</span> Panem nostrum quotidianum da nobis hodie.
<span id="x11_4" class="vn">4</span> Et dimitte nobis peccata nostra, siquidem et ipsi dimittimus omni debenti nobis. Et ne nos inducas in tentationem.<br class="calibre6"/><br class="calibre6"/>
<span id="x11_5" class="vn">5</span> Et ait ad illos : Quis vestrum habebit amicum, et ibit ad illum media nocte, et dicet illi : Amice, commoda mihi tres panes,
<span id="x11_6" class="vn">6</span> quoniam amicus meus venit de via ad me, et non habeo quod ponam ante illum,
<span id="x11_7" class="vn">7</span> et ille de intus respondens dicat : Noli mihi molestus esse, jam ostium clausum est, et pueri mei mecum sunt in cubili : non possum surgere, et dare tibi.
<span id="x11_8" class="vn">8</span> Et si ille perseveraverit pulsans : dico vobis, etsi non dabit illi surgens eo quod amicus ejus sit, propter improbitatem tamen ejus surget, et dabit illi quotquot habet necessarios.
<span id="x11_9" class="vn">9</span> Et ego dico vobis : Petite, et dabitur vobis ; quærite, et invenietis ; pulsate, et aperietur vobis.
<span id="x11_10" class="vn">10</span> Omnis enim qui petit, accipit : et qui quærit, invenit : et pulsanti aperietur.
<span id="x11_11" class="vn">11</span> Quis autem ex vobis patrem petit panem, numquid lapidem dabit illi ? aut piscem, numquid pro pisce serpentem dabit illi ?
<span id="x11_12" class="vn">12</span> aut si petierit ovum, numquid porriget illi scorpionem ?
<span id="x11_13" class="vn">13</span> Si ergo vos, cum sitis mali, nostis bona data dare filiis vestris : quanto magis Pater vester de cælo dabit spiritum bonum petentibus se ?<br class="calibre6"/><br class="calibre6"/>
<span id="x11_14" class="vn">14</span> Et erat ejiciens dæmonium, et illud erat mutum. Et cum ejecisset dæmonium, locutus est mutus, et admiratæ sunt turbæ.
<span id="x11_15" class="vn">15</span> Quidam autem ex eis dixerunt : In Beelzebub principe dæmoniorum ejicit dæmonia.
<span id="x11_16" class="vn">16</span> Et alii tentantes, signum de cælo quærebant ab eo.
<span id="x11_17" class="vn">17</span> Ipse autem ut vidit cogitationes eorum, dixit eis : Omne regnum in seipsum divisum desolabitur, et domus supra domum cadet.
<span id="x11_18" class="vn">18</span> Si autem et Satanas in seipsum divisus est, quomodo stabit regnum ejus ? quia dicitis in Beelzebub me ejicere dæmonia.
<span id="x11_19" class="vn">19</span> Si autem ego in Beelzebub ejicio dæmonia : filii vestri in quo ejiciunt ? ideo ipsi judices vestri erunt.
<span id="x11_20" class="vn">20</span> Porro si in digito Dei ejicio dæmonia : profecto pervenit in vos regnum Dei.
<span id="x11_21" class="vn">21</span> Cum fortis armatus custodit atrium suum, in pace sunt ea quæ possidet.
<span id="x11_22" class="vn">22</span> Si autem fortior eo superveniens vicerit eum, universa arma ejus auferet, in quibus confidebat, et spolia ejus distribuet.
<span id="x11_23" class="vn">23</span> Qui non est mecum, contra me est : et qui non colligit mecum, dispergit.
<span id="x11_24" class="vn">24</span> Cum immundus spiritus exierit de homine, ambulat per loca inaquosa, quærens requiem : et non inveniens dicit : Revertar in domum meam unde exivi.
<span id="x11_25" class="vn">25</span> Et cum venerit, invenit eam scopis mundatam, et ornatam.
<span id="x11_26" class="vn">26</span> Tunc vadit, et assumit septem alios spiritus secum, nequiores se, et ingressi habitant ibi. Et fiunt novissima hominis illius pejora prioribus.<br class="calibre6"/><br class="calibre6"/>
<span id="x11_27" class="vn">27</span> Factum est autem, cum hæc diceret : extollens vocem quædam mulier de turba dixit illi : Beatus venter qui te portavit, et ubera quæ suxisti.
<span id="x11_28" class="vn">28</span> At ille dixit : Quinimmo beati, qui audiunt verbum Dei et custodiunt illud.<br class="calibre6"/><br class="calibre6"/>
<span id="x11_29" class="vn">29</span> Turbis autem concurrentibus cœpit dicere : Generatio hæc, generatio nequam est : signum quærit, et signum non dabitur ei, nisi signum Jonæ prophetæ.
<span id="x11_30" class="vn">30</span> Nam sicut fuit Jonas signum Ninivitis, ita erit et Filius hominis generationi isti.
<span id="x11_31" class="vn">31</span> Regina austri surget in judicio cum viris generationis hujus, et condemnabit illos : quia venit a finibus terræ audire sapientiam Salomonis : et ecce plus quam Salomon hic.
<span id="x11_32" class="vn">32</span> Viri Ninivitæ surgent in judicio cum generatione hac, et condemnabunt illam : quia pœnitentiam egerunt ad prædicationem Jonæ, et ecce plus quam Jonas hic.<br class="calibre6"/><br class="calibre6"/>
<span id="x11_33" class="vn">33</span> Nemo lucernam accendit, et in abscondito ponit, neque sub modio : sed supra candelabrum, ut qui ingrediuntur, lumen videant.
<span id="x11_34" class="vn">34</span> Lucerna corporis tui est oculus tuus. Si oculus tuus fuerit simplex, totum corpus tuum lucidum erit : si autem nequam fuerit, etiam corpus tuum tenebrosum erit.
<span id="x11_35" class="vn">35</span> Vide ergo ne lumen quod in te est, tenebræ sint.
<span id="x11_36" class="vn">36</span> Si ergo corpus tuum totum lucidum fuerit, non habens aliquam partem tenebrarum, erit lucidum totum, et sicut lucerna fulgoris illuminabit te.
<span id="x11_37" class="vn">37</span> Et cum loqueretur, rogavit illum quidam pharisæus ut pranderet apud se. Et ingressus recubuit.<br class="calibre6"/><br class="calibre6"/>
<span id="x11_38" class="vn">38</span> Pharisæus autem cœpit intra se reputans dicere, quare non baptizatus esset ante prandium.
<span id="x11_39" class="vn">39</span> Et ait Dominus ad illum : Nunc vos pharisæi, quod deforis est calicis et catini, mundatis : quod autem intus est vestrum, plenum est rapina et iniquitate.
<span id="x11_40" class="vn">40</span> Stulti ! nonne qui fecit quod deforis est, etiam id quod deintus est fecit ?
<span id="x11_41" class="vn">41</span> Verumtamen quod superest, date eleemosynam : et ecce omnia munda sunt vobis.
<span id="x11_42" class="vn">42</span> Sed væ vobis, pharisæis, quia decimatis mentham, et rutam, et omne olus, et præteritis judicium et caritatem Dei : hæc autem oportuit facere, et illa non omittere.
<span id="x11_43" class="vn">43</span> Væ vobis, pharisæis, quia diligitis primas cathedras in synagogis, et salutationes in foro.
<span id="x11_44" class="vn">44</span> Væ vobis, quia estis ut monumenta, quæ non apparent, et homines ambulantes supra, nesciunt.
<span id="x11_45" class="vn">45</span> Respondens autem quidam ex legisperitis, ait illi : Magister, hæc dicens etiam contumeliam nobis facis.
<span id="x11_46" class="vn">46</span> At ille ait : Et vobis legisperitis væ : quia oneratis homines oneribus, quæ portare non possunt, et ipsi uno digito vestro non tangitis sarcinas.
<span id="x11_47" class="vn">47</span> Væ vobis, qui ædificatis monumenta prophetarum : patres autem vestri occiderunt illos.
<span id="x11_48" class="vn">48</span> Profecto testificamini quod consentitis operibus patrum vestrorum : quoniam ipsi quidem eos occiderunt, vos autem ædificatis eorum sepulchra.
<span id="x11_49" class="vn">49</span> Propterea et sapientia Dei dixit : Mittam ad illos prophetas, et apostolos, et ex illis occident, et persequentur :
<span id="x11_50" class="vn">50</span> ut inquiratur sanguis omnium prophetarum, qui effusus est a constitutione mundi a generatione ista,
<span id="x11_51" class="vn">51</span> a sanguine Abel, usque ad sanguinem Zachariæ, qui periit inter altare et ædem. Ita dico vobis, requiretur ab hac generatione.
<span id="x11_52" class="vn">52</span> Væ vobis, legisperitis, quia tulistis clavem scientiæ : ipsi non introistis, et eos qui introibant, prohibuistis.
<span id="x11_53" class="vn">53</span> Cum autem hæc ad illos diceret, cœperunt pharisæi et legisperiti graviter insistere, et os ejus opprimere de multis,
<span id="x11_54" class="vn">54</span> insidiantes ei, et quærentes aliquid capere de ore ejus, ut accusarent eum.
</div><div class="calibre5" id="calibre_pb_11"></div></body></html>
