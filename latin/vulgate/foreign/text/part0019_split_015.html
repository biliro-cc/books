<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Esther - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Et mandavit ei (haud dubium quin esset Mardochæus) ut ingrederetur ad regem, et rogaret pro populo suo et pro patria sua.
<span id="x15_2" class="vn">2</span> Memorare, inquit, dierum humilitatis tuæ, quomodo nutrita sis in manu mea, quia Aman secundus a rege locutus est contra nos in mortem :
<span id="x15_3" class="vn">3</span> et tu invoca Dominum, et loquere regi pro nobis, et libera nos de morte.<br class="calibre6"/><br class="calibre6"/>
<span id="x15_4" class="vn">4</span> Die autem tertio deposuit vestimenta ornatus sui, et circumdata est gloria sua.
<span id="x15_5" class="vn">5</span> Cumque regio fulgeret habitu, et invocasset omnium rectorem et salvatorem Deum, assumpsit duas famulas,
<span id="x15_6" class="vn">6</span> et super unam quidem innitebatur, quasi præ deliciis et nimia teneritudine corpus suum ferre non sustinens :
<span id="x15_7" class="vn">7</span> altera autem famularum sequebatur dominam, defluentia in humum indumenta sustentans.
<span id="x15_8" class="vn">8</span> Ipsa autem roseo colore vultum perfusa, et gratis ac nitentibus oculis, tristem celabat animum, et nimio timore contractum.
<span id="x15_9" class="vn">9</span> Ingressa igitur cuncta per ordinem ostia, stetit contra regem, ubi ille residebat super solium regni sui, indutus vestibus regiis, auroque fulgens, et pretiosis lapidibus : eratque terribilis aspectu.
<span id="x15_10" class="vn">10</span> Cumque elevasset faciem, et ardentibus oculis furorem pectoris indicasset, regina corruit, et in pallorem colore mutato, lassum super ancillulam reclinavit caput.
<span id="x15_11" class="vn">11</span> Convertitque Deus spiritum regis in mansuetudinem, et festinus ac metuens exilivit de solio, et sustentans eam ulnis suis donec rediret ad se, his verbis blandiebatur :
<span id="x15_12" class="vn">12</span> Quid habes, Esther ? ego sum frater tuus : noli metuere.
<span id="x15_13" class="vn">13</span> Non morieris : non enim pro te, sed pro omnibus hæc lex constituta est.
<span id="x15_14" class="vn">14</span> Accede igitur, et tange sceptrum.
<span id="x15_15" class="vn">15</span> Cumque illa reticeret, tulit auream virgam, et posuit super collum ejus, et osculatus est eam, et ait : Cur mihi non loqueris ?
<span id="x15_16" class="vn">16</span> Quæ respondit : Vidi te, domine, quasi angelum Dei, et conturbatum est cor meum præ timore gloriæ tuæ.
<span id="x15_17" class="vn">17</span> Valde enim mirabilis es, domine, et facies tua plena est gratiarum.
<span id="x15_18" class="vn">18</span> Cumque loqueretur, rursus corruit, et pene exanimata est.
<span id="x15_19" class="vn">19</span> Rex autem turbabatur, et omnes ministri ejus consolabantur eam.
</div><div class="calibre5" id="calibre_pb_15"></div></body></html>
