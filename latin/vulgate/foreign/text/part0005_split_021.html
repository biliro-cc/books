<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c21" id="c21"><span class="chapter-num">21</span></a> <span id="x21_1" class="vn">1</span> Quando inventum fuerit in terra, quam Dominus Deus tuus daturus est tibi, hominis cadaver occisi, et ignorabitur cædis reus,
<span id="x21_2" class="vn">2</span> egredientur majores natu, et judices tui, et metientur a loco cadaveris singularum per circuitum spatia civitatum :
<span id="x21_3" class="vn">3</span> et quam viciniorem ceteris esse perspexerint, seniores civitatis illius tollent vitulam de armento, quæ non traxit jugum, nec terram scidit vomere,
<span id="x21_4" class="vn">4</span> et ducent eam ad vallem asperam atque saxosam, quæ numquam arata est, nec sementem recepit : et cædent in ea cervices vitulæ :
<span id="x21_5" class="vn">5</span> accedentque sacerdotes filii Levi, quos elegerit Dominus Deus tuus ut ministrent ei, et benedicant in nomine ejus, et ad verbum eorum omne negotium, et quidquid mundum, vel immundum est, judicetur.
<span id="x21_6" class="vn">6</span> Et venient majores natu civitatis illius ad interfectum, lavabuntque manus suas super vitulam, quæ in valle percussa est,
<span id="x21_7" class="vn">7</span> et dicent : Manus nostræ non effuderunt sanguinem hunc, nec oculi viderunt :
<span id="x21_8" class="vn">8</span> propitius esto populo tuo Israël, quem redemisti, Domine, et ne reputes sanguinem innocentem in medio populi tui Israël. Et auferetur ab eis reatus sanguinis :
<span id="x21_9" class="vn">9</span> tu autem alienus eris ab innocentis cruore, qui fusus est, cum feceris quod præcepit Dominus.<br class="calibre6"/><br class="calibre6"/>
<span id="x21_10" class="vn">10</span> Si egressus fueris ad pugnam contra inimicos tuos, et tradiderit eos Dominus Deus tuus in manu tua, captivosque duxeris,
<span id="x21_11" class="vn">11</span> et videris in numero captivorum mulierem pulchram, et adamaveris eam, voluerisque habere uxorem,
<span id="x21_12" class="vn">12</span> introduces eam in domum tuam : quæ radet cæsariem, et circumcidet ungues,
<span id="x21_13" class="vn">13</span> et deponet vestem, in qua capta est : sedensque in domo tua, flebit patrem et matrem suam uno mense : et postea intrabis ad eam, dormiesque cum illa, et erit uxor tua.
<span id="x21_14" class="vn">14</span> Si autem postea non sederit animo tuo, dimittes eam liberam, nec vendere poteris pecunia, nec opprimere per potentiam : quia humiliasti eam.<br class="calibre6"/><br class="calibre6"/>
<span id="x21_15" class="vn">15</span> Si habuerit homo uxores duas, unam dilectam, et alteram odiosam, genuerintque ex eo liberos, et fuerit filius odiosæ primogenitus,
<span id="x21_16" class="vn">16</span> volueritque substantiam inter filios suos dividere, non poterit filium dilectæ facere primogenitum, et præferre filio odiosæ :
<span id="x21_17" class="vn">17</span> sed filium odiosæ agnoscet primogenitum, dabitque ei de his quæ habuerit cuncta duplicia : iste est enim principium liberorum ejus, et huic debentur primogenita.<br class="calibre6"/><br class="calibre6"/>
<span id="x21_18" class="vn">18</span> Si genuerit homo filium contumacem et protervum, qui non audiat patris aut matris imperium, et coërcitus obedire contempserit :
<span id="x21_19" class="vn">19</span> apprehendent eum, et ducent ad seniores civitatis illius, et ad portam judicii,
<span id="x21_20" class="vn">20</span> dicentque ad eos : Filius noster iste protervus et contumax est : monita nostra audire contemnit, comessationibus vacat, et luxuriæ atque conviviis :
<span id="x21_21" class="vn">21</span> lapidibus eum obruet populus civitatis, et morietur, ut auferatis malum de medio vestri, et universus Israël audiens pertimescat.<br class="calibre6"/><br class="calibre6"/>
<span id="x21_22" class="vn">22</span> Quando peccaverit homo quod morte plectendum est, et adjudicatus morti appensus fuerit in patibulo :
<span id="x21_23" class="vn">23</span> non permanebit cadaver ejus in ligno, sed in eadem die sepelietur : quia maledictus a Deo est qui pendet in ligno : et nequaquam contaminabis terram tuam, quam Dominus Deus tuus dederit tibi in possessionem.
</div><div class="calibre5" id="calibre_pb_21"></div></body></html>
