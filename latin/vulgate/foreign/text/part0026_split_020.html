<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ecclesiasticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c20" id="c20"><span class="chapter-num">20</span></a><div class="poetry"> <span id="x20_1" class="vn">1</span> Quam bonum est arguere, quam irasci,<br class="calibre6"/> et confitentem in oratione non prohibere !<br class="calibre6"/>
<span id="x20_2" class="vn">2</span> Concupiscentia spadonis devirginabit juvenculam :<br class="calibre6"/>
<span id="x20_3" class="vn">3</span> sic qui facit per vim judicium iniquum.<br class="calibre6"/>
<span id="x20_4" class="vn">4</span> Quam bonum est correptum manifestare pœnitentiam !<br class="calibre6"/> sic enim effugies voluntarium peccatum.<br class="calibre6"/>
<span id="x20_5" class="vn">5</span> Est tacens qui invenitur sapiens :<br class="calibre6"/> et est odibilis qui procax est ad loquendum.<br class="calibre6"/>
<span id="x20_6" class="vn">6</span> Est tacens non habens sensum loquelæ :<br class="calibre6"/> et est tacens sciens tempus aptum.<br class="calibre6"/>
<span id="x20_7" class="vn">7</span> Homo sapiens tacebit usque ad tempus :<br class="calibre6"/> lascivus autem et imprudens non servabunt tempus.<br class="calibre6"/>
<span id="x20_8" class="vn">8</span> Qui multis utitur verbis lædet animam suam :<br class="calibre6"/> et qui potestatem sibi sumit injuste, odietur.<br class="calibre6"/>
<span id="x20_9" class="vn">9</span> Est processio in malis viro indisciplinato,<br class="calibre6"/> et est inventio in detrimentum.<br class="calibre6"/>
<span id="x20_10" class="vn">10</span> Est datum quod non est utile,<br class="calibre6"/> et est datum cujus retributio duplex.<br class="calibre6"/>
<span id="x20_11" class="vn">11</span> Est propter gloriam minoratio,<br class="calibre6"/> et est qui ab humilitate levabit caput.<br class="calibre6"/>
<span id="x20_12" class="vn">12</span> Est qui multa redimat modico pretio,<br class="calibre6"/> et restituens ea in septuplum.<br class="calibre6"/>
<span id="x20_13" class="vn">13</span> Sapiens in verbis seipsum amabilem facit :<br class="calibre6"/> gratiæ autem fatuorum effundentur.<br class="calibre6"/>
<span id="x20_14" class="vn">14</span> Datus insipientis non erit utilis tibi :<br class="calibre6"/> oculi enim illius septemplices sunt.<br class="calibre6"/>
<span id="x20_15" class="vn">15</span> Exigua dabit, et multa improperabit :<br class="calibre6"/> et apertio oris illius inflammatio est.<br class="calibre6"/>
<span id="x20_16" class="vn">16</span> Hodie fœneratur quis, et cras expetit :<br class="calibre6"/> odibilis est homo hujusmodi.<br class="calibre6"/>
<span id="x20_17" class="vn">17</span> Fatuo non erit amicus,<br class="calibre6"/> et non erit gratia bonis illius :<br class="calibre6"/>
<span id="x20_18" class="vn">18</span> qui enim edunt panem illius, falsæ linguæ sunt.<br class="calibre6"/> Quoties et quanti irridebunt eum !<br class="calibre6"/>
<span id="x20_19" class="vn">19</span> neque enim quod habendum erat directo sensu distribuit ;<br class="calibre6"/> similiter et quod non erat habendum.<br class="calibre6"/>
<span id="x20_20" class="vn">20</span> Lapsus falsæ linguæ quasi qui in pavimento cadens :<br class="calibre6"/> sic casus malorum festinanter veniet.<br class="calibre6"/>
<span id="x20_21" class="vn">21</span> Homo acharis quasi fabula vana,<br class="calibre6"/> in ore indisciplinatorum assidua erit.<br class="calibre6"/>
<span id="x20_22" class="vn">22</span> Ex ore fatui reprobabitur parabola :<br class="calibre6"/> non enim dicit illam in tempore suo.</div><br class="calibre6"/><br class="calibre6"/>
<div class="poetry"><span id="x20_23" class="vn">23</span> Est qui vetatur peccare præ inopia,<br class="calibre6"/> et in requie sua stimulabitur.<br class="calibre6"/>
<span id="x20_24" class="vn">24</span> Est qui perdet animam suam præ confusione,<br class="calibre6"/> et ab imprudenti persona perdet eam :<br class="calibre6"/> personæ autem acceptione perdet se.<br class="calibre6"/>
<span id="x20_25" class="vn">25</span> Est qui præ confusione promittit amico,<br class="calibre6"/> et lucratus est eum inimicum gratis.<br class="calibre6"/>
<span id="x20_26" class="vn">26</span> Opprobrium nequam in homine mendacium :<br class="calibre6"/> et in ore indisciplinatorum assidue erit.<br class="calibre6"/>
<span id="x20_27" class="vn">27</span> Potior fur quam assiduitas viri mendacis :<br class="calibre6"/> perditionem autem ambo hæreditabunt.<br class="calibre6"/>
<span id="x20_28" class="vn">28</span> Mores hominum mendacium sine honore,<br class="calibre6"/> et confusio illorum cum ipsis sine intermissione.<br class="calibre6"/>
<span id="x20_29" class="vn">29</span> Sapiens in verbis producet seipsum,<br class="calibre6"/> et homo prudens placebit magnatis.<br class="calibre6"/>
<span id="x20_30" class="vn">30</span> Qui operatur terram suam inaltabit acervum frugum,<br class="calibre6"/> et qui operatur justitiam, ipse exaltabitur :<br class="calibre6"/> qui vero placet magnatis effugiet iniquitatem.<br class="calibre6"/>
<span id="x20_31" class="vn">31</span> Xenia et dona excæcant oculos judicum,<br class="calibre6"/> et quasi mutus, in ore avertit correptiones eorum.<br class="calibre6"/>
<span id="x20_32" class="vn">32</span> Sapientia absconsa, et thesaurus invisus,<br class="calibre6"/> quæ utilitas in utrisque ?<br class="calibre6"/>
<span id="x20_33" class="vn">33</span> Melior est qui celat insipientiam suam,<br class="calibre6"/> quam homo qui abscondit sapientiam suam.</div>
</div><div class="calibre5" id="calibre_pb_20"></div></body></html>
