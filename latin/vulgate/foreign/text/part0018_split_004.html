<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judith - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Tunc audientes hæc filii Israël qui habitabant in terra Juda, timuerunt valde a facie ejus.
<span id="x4_2" class="vn">2</span> Tremor et horror invasit sensus eorum, ne hoc faceret Jerusalem et templo Domini, quod fecerat ceteris civitatibus et templis earum.
<span id="x4_3" class="vn">3</span> Et miserunt in omnem Samariam per circuitum usque Jericho, et præoccupaverunt omnes vertices montium :
<span id="x4_4" class="vn">4</span> et muris circumdederunt vicos suos, et congregaverunt frumenta in præparationem pugnæ.
<span id="x4_5" class="vn">5</span> Sacerdos etiam Eliachim scripsit ad universos qui erant contra Esdrelon, quæ est contra faciem campi magni juxta Dothain, et universos per quos viæ transitus esse poterat,
<span id="x4_6" class="vn">6</span> ut obtinerent ascensus montium, per quos via esse poterat ad Jerusalem, et illic custodirent ubi angustum iter esse poterat inter montes.
<span id="x4_7" class="vn">7</span> Et fecerunt filii Israël secundum quod constituerat eis sacerdos Domini Eliachim.
<span id="x4_8" class="vn">8</span> Et clamavit omnis populus ad Dominum instantia magna, et humiliaverunt animas suas in jejuniis et orationibus, ipsi et mulieres eorum.
<span id="x4_9" class="vn">9</span> Et induerunt se sacerdotes ciliciis, et infantes prostraverunt contra faciem templi Domini, et altare Domini operuerunt cilicio :
<span id="x4_10" class="vn">10</span> et clamaverunt ad Dominum Deum Israël unanimiter ne darentur in prædam infantes eorum, et uxores eorum in divisionem, et civitates eorum in exterminium, et sancta eorum in pollutionem, et fierent opprobrium gentibus.
<span id="x4_11" class="vn">11</span> Tunc Eliachim sacerdos Domini magnus circuivit omnem Israël, allocutusque est eos,
<span id="x4_12" class="vn">12</span> dicens : Scitote quoniam exaudiet Dominus preces vestras, si manentes permanseritis in jejuniis et orationibus in conspectu Domini.
<span id="x4_13" class="vn">13</span> Memores estote Moysi servi Domini, qui Amalec confidentem in virtute sua, et in potentia sua, et in exercitu suo, et in clypeis suis, et in curribus suis, et in equitibus suis, non ferro pugnando, sed precibus sanctis orando dejecit :
<span id="x4_14" class="vn">14</span> sic erunt universi hostes Israël, si perseveraveritis in hoc opere quod cœpistis.
<span id="x4_15" class="vn">15</span> Ad hanc igitur exhortationem ejus deprecantes Dominum, permanebant in conspectu Domini,
<span id="x4_16" class="vn">16</span> ita ut etiam hi qui offerebant Domino holocausta, præcincti ciliciis offerrent sacrificia Domino, et erat cinis super capita eorum.
<span id="x4_17" class="vn">17</span> Et ex toto corde suo omnes orabant Deum, ut visitaret populum suum Israël.
</div><div class="calibre5" id="calibre_pb_4"></div></body></html>
