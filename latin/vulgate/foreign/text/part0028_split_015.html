<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Jeremias - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Et dixit Dominus ad me : <div class="poetry">Si steterit Moyses et Samuel coram me,<br class="calibre6"/> non est anima mea ad populum istum :<br class="calibre6"/> ejice illos a facie mea, et egrediantur.<br class="calibre6"/>
<span id="x15_2" class="vn">2</span> Quod si dixerint ad te : Quo egrediemur ?<br class="calibre6"/> dices ad eos : Hæc dicit Dominus :<br class="calibre6"/> Qui ad mortem, ad mortem,<br class="calibre6"/> et qui ad gladium, ad gladium,<br class="calibre6"/> et qui ad famem, ad famem,<br class="calibre6"/> et qui ad captivitatem, ad captivitatem.<br class="calibre6"/>
<span id="x15_3" class="vn">3</span> Et visitabo super eos quatuor species, dicit Dominus :<br class="calibre6"/> gladium ad occisionem,<br class="calibre6"/> et canes ad lacerandum,<br class="calibre6"/> et volatilia cæli et bestias terræ<br class="calibre6"/> ad devorandum et dissipandum.<br class="calibre6"/>
<span id="x15_4" class="vn">4</span> Et dabo eos in fervorem universis regnis terræ,<br class="calibre6"/> propter Manassen filium Ezechiæ regis Juda,<br class="calibre6"/> super omnibus quæ fecit in Jerusalem.<br class="calibre6"/>
<span id="x15_5" class="vn">5</span> Quis enim miserebitur tui, Jerusalem,<br class="calibre6"/> aut quis contristabitur pro te ?<br class="calibre6"/> aut quis ibit ad rogandum pro pace tua ?<br class="calibre6"/>
<span id="x15_6" class="vn">6</span> Tu reliquisti me, dicit Dominus ;<br class="calibre6"/> retrorsum abiisti :<br class="calibre6"/> et extendam manum meam super te, et interficiam te :<br class="calibre6"/> laboravi rogans.<br class="calibre6"/>
<span id="x15_7" class="vn">7</span> Et dispergam eos ventilabro in portis terræ :<br class="calibre6"/> interfeci et disperdidi populum meum,<br class="calibre6"/> et tamen a viis suis non sunt reversi.<br class="calibre6"/>
<span id="x15_8" class="vn">8</span> Multiplicatæ sunt mihi viduæ ejus super arenam maris :<br class="calibre6"/> induxi eis super matrem adolescentis vastatorem meridie :<br class="calibre6"/> misi super civitates repente terrorem.<br class="calibre6"/>
<span id="x15_9" class="vn">9</span> Infirmata est quæ peperit septem ;<br class="calibre6"/> defecit anima ejus :<br class="calibre6"/> occidit ei sol cum adhuc esset dies :<br class="calibre6"/> confusa est, et erubuit :<br class="calibre6"/> et residuos ejus in gladium dabo<br class="calibre6"/> in conspectu inimicorum eorum, ait Dominus.</div><br class="calibre6"/><br class="calibre6"/>
<div class="poetry"><span id="x15_10" class="vn">10</span> Væ mihi, mater mea ! quare genuisti me,<br class="calibre6"/> virum rixæ, virum discordiæ in universa terra ?<br class="calibre6"/> Non fœneravi, nec fœneravit mihi quisquam :<br class="calibre6"/> omnes maledicunt mihi.<br class="calibre6"/>
<span id="x15_11" class="vn">11</span> Dicit Dominus : Si non reliquiæ tuæ in bonum,<br class="calibre6"/> si non occurri tibi in tempore afflictionis,<br class="calibre6"/> et in tempore tribulationis adversus inimicum.<br class="calibre6"/>
<span id="x15_12" class="vn">12</span> Numquid fœderabitur ferrum ferro ab aquilone, et æs ?<br class="calibre6"/>
<span id="x15_13" class="vn">13</span> Divitias tuas et thesauros tuos in direptionem dabo gratis,<br class="calibre6"/> in omnibus peccatis tuis, et in omnibus terminis tuis.<br class="calibre6"/>
<span id="x15_14" class="vn">14</span> Et adducam inimicos tuos de terra quam nescis,<br class="calibre6"/> quia ignis succensus est in furore meo :<br class="calibre6"/> super vos ardebit.<br class="calibre6"/>
<span id="x15_15" class="vn">15</span> Tu scis, Domine : recordare mei, et visita me,<br class="calibre6"/> et tuere me ab his qui persequuntur me.<br class="calibre6"/> Noli in patientia tua suscipere me :<br class="calibre6"/> scito quoniam sustinui propter te opprobrium.<br class="calibre6"/>
<span id="x15_16" class="vn">16</span> Inventi sunt sermones tui, et comedi eos :<br class="calibre6"/> et factum est mihi verbum tuum in gaudium<br class="calibre6"/> et in lætitiam cordis mei,<br class="calibre6"/> quoniam invocatum est nomen tuum super me,<br class="calibre6"/> Domine Deus exercituum.<br class="calibre6"/>
<span id="x15_17" class="vn">17</span> Non sedi in concilio ludentium,<br class="calibre6"/> et gloriatus sum a facie manus tuæ :<br class="calibre6"/> solus sedebam, quoniam comminatione replesti me.<br class="calibre6"/>
<span id="x15_18" class="vn">18</span> Quare factus est dolor meus perpetuus,<br class="calibre6"/> et plaga mea desperabilis renuit curari ?<br class="calibre6"/> facta est mihi quasi mendacium aquarum infidelium.<br class="calibre6"/>
<span id="x15_19" class="vn">19</span> Propter hoc hæc dicit Dominus :<br class="calibre6"/> Si converteris, convertam te,<br class="calibre6"/> et ante faciem meam stabis :<br class="calibre6"/> et si separaveris pretiosum a vili,<br class="calibre6"/> quasi os meum eris :<br class="calibre6"/> convertentur ipsi ad te,<br class="calibre6"/> et tu non converteris ad eos.<br class="calibre6"/>
<span id="x15_20" class="vn">20</span> Et dabo te populo huic in murum æreum fortem :<br class="calibre6"/> et bellabunt adversum te, et non prævalebunt,<br class="calibre6"/> quia ego tecum sum ut salvem te, et eruam te, dicit Dominus :<br class="calibre6"/>
<span id="x15_21" class="vn">21</span> et liberabo te de manu pessimorum,<br class="calibre6"/> et redimam te de manu fortium.</div>
</div><div class="calibre5" id="calibre_pb_15"></div></body></html>
