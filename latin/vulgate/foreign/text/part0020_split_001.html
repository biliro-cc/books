<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Job - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Vir erat in terra Hus, nomine Job : et erat vir ille simplex, et rectus, ac timens Deum, et recedens a malo.
<span id="x1_2" class="vn">2</span> Natique sunt ei septem filii, et tres filiæ.
<span id="x1_3" class="vn">3</span> Et fuit possessio ejus septem millia ovium, et tria millia camelorum, quingenta quoque juga boum, et quingentæ asinæ, ac familia multa nimis : eratque vir ille magnus inter omnes orientales.
<span id="x1_4" class="vn">4</span> Et ibant filii ejus, et faciebant convivium per domos, unusquisque in die suo. Et mittentes vocabant tres sorores suas, ut comederent et biberent cum eis.
<span id="x1_5" class="vn">5</span> Cumque in orbem transissent dies convivii, mittebat ad eos Job, et sanctificabat illos : consurgensque diluculo, offerebat holocausta pro singulis. Dicebat enim : Ne forte peccaverint filii mei, et benedixerint Deo in cordibus suis. Sic faciebat Job cunctis diebus.<br class="calibre6"/><br class="calibre6"/>
<span id="x1_6" class="vn">6</span> Quadam autem die, cum venissent filii Dei ut assisterent coram Domino, affuit inter eos etiam Satan.
<span id="x1_7" class="vn">7</span> Cui dixit Dominus : Unde venis ? Qui respondens, ait : Circuivi terram, et perambulavi eam.
<span id="x1_8" class="vn">8</span> Dixitque Dominus ad eum : Numquid considerasti servum meum Job, quod non sit ei similis in terra, homo simplex et rectus, ac timens Deum, et recedens a malo ?
<span id="x1_9" class="vn">9</span> Cui respondens Satan, ait : Numquid Job frustra timet Deum ?
<span id="x1_10" class="vn">10</span> nonne tu vallasti eum, ac domum ejus, universamque substantiam per circuitum ; operibus manuum ejus benedixisti, et possessio ejus crevit in terra ?
<span id="x1_11" class="vn">11</span> sed extende paululum manum tuam et tange cuncta quæ possidet, nisi in faciem benedixerit tibi.
<span id="x1_12" class="vn">12</span> Dixit ergo Dominus ad Satan : Ecce universa quæ habet in manu tua sunt : tantum in eum ne extendas manum tuam. Egressusque est Satan a facie Domini.
<span id="x1_13" class="vn">13</span> Cum autem quadam die filii et filiæ ejus comederent et biberent vinum in domo fratris sui primogeniti,
<span id="x1_14" class="vn">14</span> nuntius venit ad Job, qui diceret : Boves arabant, et asinæ pascebantur juxta eos :
<span id="x1_15" class="vn">15</span> et irruerunt Sabæi, tuleruntque omnia, et pueros percusserunt gladio : et evasi ego solus, ut nuntiarem tibi.
<span id="x1_16" class="vn">16</span> Cumque adhuc ille loqueretur, venit alter, et dixit : Ignis Dei cecidit e cælo, et tactas oves puerosque consumpsit : et effugi ego solus, ut nuntiarem tibi.
<span id="x1_17" class="vn">17</span> Sed et illo adhuc loquente, venit alius, et dixit : Chaldæi fecerunt tres turmas, et invaserunt camelos, et tulerunt eos, necnon et pueros percusserunt gladio : et ego fugi solus, ut nuntiarem tibi.
<span id="x1_18" class="vn">18</span> Adhuc loquebatur ille, et ecce alius intravit, et dixit : Filiis tuis et filiabus vescentibus et bibentibus vinum in domo fratris sui primogeniti,
<span id="x1_19" class="vn">19</span> repente ventus vehemens irruit a regione deserti, et concussit quatuor angulos domus : quæ corruens oppressit liberos tuos, et mortui sunt : et effugi ego solus, ut nuntiarem tibi.
<span id="x1_20" class="vn">20</span> Tunc surrexit Job, et scidit vestimenta sua : et tonso capite corruens in terram, adoravit,
<span id="x1_21" class="vn">21</span> et dixit : Nudus egressus sum de utero matris meæ, et nudus revertar illuc. Dominus dedit, Dominus abstulit ; sicut Domino placuit, ita factum est. Sit nomen Domini benedictum.
<span id="x1_22" class="vn">22</span> In omnibus his non peccavit Job labiis suis, neque stultum quid contra Deum locutus est.
</div><div class="calibre5" id="calibre_pb_1"></div></body></html>
