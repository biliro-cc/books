<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c17" id="c17"><span class="chapter-num">17</span></a> <span id="x17_1" class="vn">1</span> Regnavit autem Josaphat filius ejus pro eo, et invaluit contra Israël.
<span id="x17_2" class="vn">2</span> Constituitque militum numeros in cunctis urbibus Juda quæ erant vallatæ muris. Præsidiaque disposuit in terra Juda, et in civitatibus Ephraim quas ceperat Asa pater ejus.
<span id="x17_3" class="vn">3</span> Et fuit Dominus cum Josaphat, quia ambulavit in viis David patris sui primis : et non speravit in Baalim,
<span id="x17_4" class="vn">4</span> sed in Deo patris sui : et perrexit in præceptis illius, et non juxta peccata Israël.
<span id="x17_5" class="vn">5</span> Confirmavitque Dominus regnum in manu ejus, et dedit omnis Juda munera Josaphat : factæque sunt ei infinitæ divitiæ, et multa gloria.
<span id="x17_6" class="vn">6</span> Cumque sumpsisset cor ejus audaciam propter vias Domini, etiam excelsa et lucos de Juda abstulit.
<span id="x17_7" class="vn">7</span> Tertio autem anno regni sui misit de principibus suis Benhail, et Obdiam, et Zachariam, et Nathanaël, et Michæam, ut docerent in civitatibus Juda :
<span id="x17_8" class="vn">8</span> et cum eis Levitas Semeiam, et Nathaniam, et Zabadiam, Asaël quoque, et Semiramoth, et Jonathan, Adoniamque et Thobiam, et Thobadoniam Levitas, et cum eis Elisama, et Joran sacerdotes :
<span id="x17_9" class="vn">9</span> docebantque populum in Juda, habentes librum legis Domini, et circuibant cunctas urbes Juda, atque erudiebant populum.
<span id="x17_10" class="vn">10</span> Itaque factus est pavor Domini super omnia regna terrarum quæ erant per gyrum Juda, nec audebant bellare contra Josaphat.
<span id="x17_11" class="vn">11</span> Sed et Philisthæi Josaphat munera deferebant, et vectigal argenti : Arabes quoque adducebant pecora, arietum septem millia septingenta, et hircorum totidem.
<span id="x17_12" class="vn">12</span> Crevit ergo Josaphat, et magnificatus est usque in sublime : atque ædificavit in Juda domos ad instar turrium, urbesque muratas.
<span id="x17_13" class="vn">13</span> Et multa opera paravit in urbibus Juda : viri quoque bellatores et robusti erant in Jerusalem,
<span id="x17_14" class="vn">14</span> quorum iste numerus per domos atque familias singulorum : in Juda principes exercitus, Ednas dux, et cum eo robustissimi viri trecenta millia.
<span id="x17_15" class="vn">15</span> Post hunc Johanan princeps, et cum eo ducenta octoginta millia.
<span id="x17_16" class="vn">16</span> Post istum quoque Amasias filius Zechri, consecratus Domino, et cum eo ducenta millia virorum fortium.
<span id="x17_17" class="vn">17</span> Hunc sequebatur robustus ad prælia Eliada, et cum eo tenentium arcum et clypeum ducenta millia.
<span id="x17_18" class="vn">18</span> Post istum etiam Jozabad, et cum eo centum octoginta millia expeditorum militum.
<span id="x17_19" class="vn">19</span> Hi omnes erant ad manum regis, exceptis aliis quos posuerat in urbibus muratis in universo Juda.
</div><div class="calibre5" id="calibre_pb_17"></div></body></html>
