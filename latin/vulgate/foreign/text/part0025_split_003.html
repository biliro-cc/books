<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Sapientia - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a><div class="poetry"> <span id="x3_1" class="vn">1</span> Justorum autem animæ in manu Dei sunt,<br class="calibre6"/> et non tangent illos tormentum mortis.<br class="calibre6"/>
<span id="x3_2" class="vn">2</span> Visi sunt oculis insipientium mori,<br class="calibre6"/> et æstimata est afflictio exitus illorum,<br class="calibre6"/>
<span id="x3_3" class="vn">3</span> et quod a nobis est iter exterminium ;<br class="calibre6"/> illi autem sunt in pace :<br class="calibre6"/>
<span id="x3_4" class="vn">4</span> etsi coram hominibus tormenta passi sunt,<br class="calibre6"/> spes illorum immortalitate plena est.<br class="calibre6"/>
<span id="x3_5" class="vn">5</span> In paucis vexati sunt, in multis bene disponentur,<br class="calibre6"/> quoniam Deus tentavit eos,<br class="calibre6"/> et invenit illos dignos se.<br class="calibre6"/>
<span id="x3_6" class="vn">6</span> Tamquam aurum in fornace probavit illos,<br class="calibre6"/> et quasi holocausti hostiam accepit illos,<br class="calibre6"/> et in tempore erit respectus illorum.<br class="calibre6"/>
<span id="x3_7" class="vn">7</span> Fulgebunt justi<br class="calibre6"/> et tamquam scintillæ in arundineto discurrent.<br class="calibre6"/>
<span id="x3_8" class="vn">8</span> Judicabunt nationes, et dominabuntur populis,<br class="calibre6"/> et regnabit Dominus illorum in perpetuum.<br class="calibre6"/>
<span id="x3_9" class="vn">9</span> Qui confidunt in illo intelligent veritatem,<br class="calibre6"/> et fideles in dilectione acquiescent illi,<br class="calibre6"/> quoniam donum et pax est electis ejus.<br class="calibre6"/>
<span id="x3_10" class="vn">10</span> Impii autem secundum quæ cogitaverunt<br class="calibre6"/> correptionem habebunt :<br class="calibre6"/> qui neglexerunt justum,<br class="calibre6"/> et a Domino recesserunt.<br class="calibre6"/>
<span id="x3_11" class="vn">11</span> Sapientiam enim et disciplinam qui abjicit infelix est :<br class="calibre6"/> et vacua est spes illorum,<br class="calibre6"/> et labores sine fructu,<br class="calibre6"/> et inutilia opera eorum.<br class="calibre6"/>
<span id="x3_12" class="vn">12</span> Mulieres eorum insensatæ sunt,<br class="calibre6"/> et nequissimi filii eorum.<br class="calibre6"/>
<span id="x3_13" class="vn">13</span> Maledicta creatura eorum, quoniam felix est sterilis ;<br class="calibre6"/> et incoinquinata, quæ nescivit thorum in delicto,<br class="calibre6"/> habebit fructum in respectione animarum sanctarum ;<br class="calibre6"/>
<span id="x3_14" class="vn">14</span> et spado qui non operatus est per manus suas iniquitatem,<br class="calibre6"/> nec cogitavit adversus Deum nequissima :<br class="calibre6"/> dabitur enim illi fidei donum electum,<br class="calibre6"/> et sors in templo Dei acceptissima.<br class="calibre6"/>
<span id="x3_15" class="vn">15</span> Bonorum enim laborum gloriosus est fructus,<br class="calibre6"/> et quæ non concidat radix sapientiæ.<br class="calibre6"/>
<span id="x3_16" class="vn">16</span> Filii autem adulterorum in inconsummatione erunt,<br class="calibre6"/> et ab iniquo thoro semen exterminabitur.<br class="calibre6"/>
<span id="x3_17" class="vn">17</span> Et si quidem longæ vitæ erunt, in nihilum computabuntur,<br class="calibre6"/> et sine honore erit novissima senectus illorum :<br class="calibre6"/>
<span id="x3_18" class="vn">18</span> et si celerius defuncti fuerint, non habebunt spem,<br class="calibre6"/> nec in die agnitionis allocutionem.<br class="calibre6"/>
<span id="x3_19" class="vn">19</span> Nationis enim iniquæ diræ sunt consummationes.</div>
</div><div class="calibre5" id="calibre_pb_3"></div></body></html>
