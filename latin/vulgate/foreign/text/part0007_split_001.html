<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judicum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Post mortem Josue, consuluerunt filii Israël Dominum, dicentes : Quis ascendet ante nos contra Chananæum, et erit dux belli ?
<span id="x1_2" class="vn">2</span> Dixitque Dominus : Judas ascendet : ecce tradidi terram in manus ejus.
<span id="x1_3" class="vn">3</span> Et ait Judas Simeoni fratri suo : Ascende mecum in sortem meam, et pugna contra Chananæum, ut et ego pergam tecum in sortem tuam. Et abiit cum eo Simeon.<br class="calibre6"/><br class="calibre6"/>
<span id="x1_4" class="vn">4</span> Ascenditque Judas, et tradidit Dominus Chananæum ac Pherezæum in manus eorum : et percusserunt in Bezec decem millia virorum.
<span id="x1_5" class="vn">5</span> Inveneruntque Adonibezec in Bezec, et pugnaverunt contra eum, ac percusserunt Chananæum et Pherezæum.
<span id="x1_6" class="vn">6</span> Fugit autem Adonibezec : quem persecuti comprehenderunt, cæsis summitatibus manuum ejus ac pedum.
<span id="x1_7" class="vn">7</span> Dixitque Adonibezec : Septuaginta reges amputatis manuum ac pedum summitatibus colligebant sub mensa mea ciborum reliquias : sicut feci, ita reddidit mihi Deus. Adduxeruntque eum in Jerusalem, et ibi mortuus est.
<span id="x1_8" class="vn">8</span> Oppugnantes ergo filii Juda Jerusalem, ceperunt eam, et percusserunt in ore gladii, tradentes cunctam incendio civitatem.
<span id="x1_9" class="vn">9</span> Et postea descendentes pugnaverunt contra Chananæum, qui habitabat in montanis, et ad meridiem, et in campestribus.
<span id="x1_10" class="vn">10</span> Pergensque Judas contra Chananæum, qui habitabat in Hebron (cujus nomen fuit antiquitus Cariath Arbe), percussit Sesai, et Ahiman, et Tholmai :
<span id="x1_11" class="vn">11</span> atque inde profectus abiit ad habitatores Dabir, cujus nomen vetus erat Cariath Sepher, id est, civitas litterarum.<br class="calibre6"/><br class="calibre6"/>
<span id="x1_12" class="vn">12</span> Dixitque Caleb : Qui percusserit Cariath Sepher, et vastaverit eam, dabo ei Axam filiam meam uxorem.
<span id="x1_13" class="vn">13</span> Cumque cepisset eam Othoniel filius Cenez frater Caleb minor, dedit ei Axam filiam suam conjugem.
<span id="x1_14" class="vn">14</span> Quam pergentem in itinere monuit vir suus ut peteret a patre suo agrum. Quæ cum suspirasset sedens in asino, dixit ei Caleb : Quid habes ?
<span id="x1_15" class="vn">15</span> At illa respondit : Da mihi benedictionem, quia terram arentem dedisti mihi : da et irriguam aquis. Dedit ergo ei Caleb irriguum superius, et irriguum inferius.
<span id="x1_16" class="vn">16</span> Filii autem Cinæi cognati Moysi ascenderunt de civitate palmarum cum filiis Juda, in desertum sortis ejus, quod est ad meridiem Arad, et habitaverunt cum eo.
<span id="x1_17" class="vn">17</span> Abiit autem Judas cum Simeone fratre suo, et percusserunt simul Chananæum qui habitabat in Sephaath, et interfecerunt eum. Vocatumque est nomen urbis, Horma, id est, anathema.
<span id="x1_18" class="vn">18</span> Cepitque Judas Gazam cum finibus suis, et Ascalonem, atque Accaron cum terminis suis.
<span id="x1_19" class="vn">19</span> Fuitque Dominus cum Juda, et montana possedit : nec potuit delere habitatores vallis, quia falcatis curribus abundabant.
<span id="x1_20" class="vn">20</span> Dederuntque Caleb Hebron, sicut dixerat Moyses, qui delevit ex ea tres filios Enac.
<span id="x1_21" class="vn">21</span> Jebusæum autem habitatorem Jerusalem non deleverunt filii Benjamin : habitavitque Jebusæus cum filiis Benjamin in Jerusalem, usque in præsentem diem.<br class="calibre6"/><br class="calibre6"/>
<span id="x1_22" class="vn">22</span> Domus quoque Joseph ascendit in Bethel, fuitque Dominus cum eis.
<span id="x1_23" class="vn">23</span> Nam cum obsiderent urbem, quæ prius Luza vocabatur,
<span id="x1_24" class="vn">24</span> viderunt hominem egredientem de civitate, dixeruntque ad eum : Ostende nobis introitum civitatis, et faciemus tecum misericordiam.
<span id="x1_25" class="vn">25</span> Qui cum ostendisset eis, percusserunt urbem in ore gladii : hominem autem illum, et omnem cognationem ejus, dimiserunt.
<span id="x1_26" class="vn">26</span> Qui dimissus, abiit in terram Hetthim, et ædificavit ibi civitatem, vocavitque eam Luzam : quæ ita appellatur usque in præsentem diem.
<span id="x1_27" class="vn">27</span> Manasses quoque non delevit Bethsan, et Thanac cum viculis suis, et habitatores Dor, et Jeblaam, et Mageddo cum viculis suis, cœpitque Chananæus habitare cum eis.
<span id="x1_28" class="vn">28</span> Postquam autem confortatus est Israël, fecit eos tributarios, et delere noluit.
<span id="x1_29" class="vn">29</span> Ephraim etiam non interfecit Chananæum, qui habitabat in Gazer, sed habitavit cum eo.
<span id="x1_30" class="vn">30</span> Zabulon non delevit habitatores Cetron, et Naalol : sed habitavit Chananæus in medio ejus, factusque est ei tributarius.
<span id="x1_31" class="vn">31</span> Aser quoque non delevit habitatores Accho, et Sidonis, Ahalab, et Achazib, et Helba, et Aphec, et Rohob :
<span id="x1_32" class="vn">32</span> habitavitque in medio Chananæi habitatoris illius terræ, nec interfecit eum.
<span id="x1_33" class="vn">33</span> Nephthali quoque non delevit habitatores Bethsames, et Bethanath : et habitavit inter Chananæum habitatorem terræ, fueruntque ei Bethsamitæ et Bethanitæ tributarii.
<span id="x1_34" class="vn">34</span> Arctavitque Amorrhæus filios Dan in monte, nec dedit eis locum ut ad planiora descenderent :
<span id="x1_35" class="vn">35</span> habitavitque in monte Hares, quod interpretatur testaceo, in Ajalon et Salebim. Et aggravata est manus domus Joseph, factusque est ei tributarius.
<span id="x1_36" class="vn">36</span> Fuit autem terminus Amorrhæi ab ascensu Scorpionis, petra, et superiora loca.
</div><div class="calibre5" id="calibre_pb_1"></div></body></html>
