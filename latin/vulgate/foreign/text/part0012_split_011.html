<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum IV - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Athalia vero mater Ochoziæ, videns mortuum filium suum, surrexit, et interfecit omne semen regium.
<span id="x11_2" class="vn">2</span> Tollens autem Josaba filia regis Joram, soror Ochoziæ, Joas filium Ochoziæ, furata est eum de medio filiorum regis qui interficiebantur, et nutricem ejus de triclinio : et abscondit eum a facie Athaliæ ut non interficeretur.
<span id="x11_3" class="vn">3</span> Eratque cum ea sex annis clam in domo Domini : porro Athalia regnavit super terram.<br class="calibre6"/><br class="calibre6"/>
<span id="x11_4" class="vn">4</span> Anno autem septimo misit Jojada, et assumens centuriones et milites, introduxit ad se in templum Domini, pepigitque cum eis fœdus : et adjurans eos in domo Domini, ostendit eis filium regis :
<span id="x11_5" class="vn">5</span> et præcepit illis, dicens : Iste est sermo, quem facere debetis :
<span id="x11_6" class="vn">6</span> tertia pars vestrum introëat sabbato, et observet excubias domus regis. Tertia autem pars sit ad portam Sur, et tertia pars sit ad portam quæ est post habitaculum scutariorum : et custodietis excubias domus Messa.
<span id="x11_7" class="vn">7</span> Duæ vero partes e vobis, omnes egredientes sabbato, custodiant excubias domus Domini circa regem.
<span id="x11_8" class="vn">8</span> Et vallabitis eum, habentes arma in manibus vestris : si quis autem ingressus fuerit septum templi, interficiatur : eritisque cum rege introëunte et egrediente.
<span id="x11_9" class="vn">9</span> Et fecerunt centuriones juxta omnia quæ præceperat eis Jojada sacerdos : et assumentes singuli viros suos qui ingrediebantur sabbatum, cum his qui egrediebantur sabbato, venerunt ad Jojadam sacerdotem.
<span id="x11_10" class="vn">10</span> Qui dedit eis hastas et arma regis David, quæ erant in domo Domini.
<span id="x11_11" class="vn">11</span> Et steterunt singuli habentes arma in manu sua, a parte templi dextera usque ad partem sinistram altaris et ædis, circum regem.
<span id="x11_12" class="vn">12</span> Produxitque filium regis, et posuit super eum diadema et testimonium : feceruntque eum regem, et unxerunt : et plaudentes manu, dixerunt : Vivat rex.
<span id="x11_13" class="vn">13</span> Audivit autem Athalia vocem populi currentis : et ingressa ad turbas in templum Domini,
<span id="x11_14" class="vn">14</span> vidit regem stantem super tribunal juxta morem, et cantores, et tubas prope eum, omnemque populum terræ lætantem, et canentem tubis : et scidit vestimenta sua, clamavitque : Conjuratio, conjuratio.
<span id="x11_15" class="vn">15</span> Præcepit autem Jojada centurionibus qui erant super exercitum, et ait eis : Educite eam extra septa templi, et quicumque eam secutus fuerit, feriatur gladio. Dixerat enim sacerdos : Non occidatur in templo Domini.
<span id="x11_16" class="vn">16</span> Imposueruntque ei manus, et impegerunt eam per viam introitus equorum, juxta palatium, et interfecta est ibi.
<span id="x11_17" class="vn">17</span> Pepigit ergo Jojada fœdus inter Dominum, et inter regem, et inter populum, ut esset populus Domini : et inter regem et populum.
<span id="x11_18" class="vn">18</span> Ingressusque est omnis populus terræ templum Baal, et destruxerunt aras ejus, et imagines contriverunt valide : Mathan quoque sacerdotem Baal occiderunt coram altari. Et posuit sacerdos custodias in domo Domini.
<span id="x11_19" class="vn">19</span> Tulitque centuriones, et Cerethi et Phelethi legiones, et omnem populum terræ, deduxeruntque regem de domo Domini : et venerunt per viam portæ scutariorum in palatium, et sedit super thronum regum.
<span id="x11_20" class="vn">20</span> Lætatusque est omnis populus terræ, et civitas conquievit : Athalia autem occisa est gladio in domo regis.
<span id="x11_21" class="vn">21</span> Septemque annorum erat Joas, cum regnare cœpisset.
</div><div class="calibre5" id="calibre_pb_11"></div></body></html>
