<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a> <span id="x12_1" class="vn">1</span> Locutaque est Maria et Aaron contra Moysen propter uxorem ejus Æthiopissam,
<span id="x12_2" class="vn">2</span> et dixerunt : Num per solum Moysen locutus est Dominus ? nonne et nobis similiter est locutus ? Quod cum audisset Dominus
<span id="x12_3" class="vn">3</span> (erat enim Moyses vir mitissimus super omnes homines qui morabantur in terra),
<span id="x12_4" class="vn">4</span> statim locutus est ad eum, et ad Aaron et Mariam : Egredimini vos tantum tres ad tabernaculum fœderis. Cumque fuissent egressi,
<span id="x12_5" class="vn">5</span> descendit Dominus in columna nubis, et stetit in introitu tabernaculi, vocans Aaron et Mariam. Qui cum issent,
<span id="x12_6" class="vn">6</span> dixit ad eos : Audite sermones meos : si quis fuerit inter vos propheta Domini, in visione apparebo ei, vel per somnium loquar ad illum.
<span id="x12_7" class="vn">7</span> At non talis servus meus Moyses, qui in omni domo mea fidelissimus est :
<span id="x12_8" class="vn">8</span> ore enim ad os loquor ei : et palam, et non per ænigmata et figuras Dominum videt. Quare ergo non timuistis detrahere servo meo Moysi ?<br class="calibre6"/><br class="calibre6"/>
<span id="x12_9" class="vn">9</span> Iratusque contra eos, abiit :
<span id="x12_10" class="vn">10</span> nubes quoque recessit quæ erat super tabernaculum : et ecce Maria apparuit candens lepra quasi nix. Cumque respexisset eam Aaron, et vidisset perfusam lepra,
<span id="x12_11" class="vn">11</span> ait ad Moysen : Obsecro, domine mi, ne imponas nobis hoc peccatum quod stulte commisimus,
<span id="x12_12" class="vn">12</span> ne fiat hæc quasi mortua, et ut abortivum quod projicitur de vulva matris suæ : ecce jam medium carnis ejus devoratum est a lepra.
<span id="x12_13" class="vn">13</span> Clamavitque Moyses ad Dominum, dicens : Deus, obsecro, sana eam.
<span id="x12_14" class="vn">14</span> Cui respondit Dominus : Si pater ejus spuisset in faciem illius, nonne debuerat saltem septem diebus rubore suffundi ? separetur septem diebus extra castra, et postea revocabitur.
<span id="x12_15" class="vn">15</span> Exclusa est itaque Maria extra castra septem diebus : et populus non est motus de loco illo, donec revocata est Maria.
</div><div class="calibre5" id="calibre_pb_12"></div></body></html>
