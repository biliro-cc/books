<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Fecit quoque altare æneum viginti cubitorum longitudinis, et viginti cubitorum latitudinis, et decem cubitorum altitudinis.
<span id="x4_2" class="vn">2</span> Mare etiam fusile decem cubitis a labio usque ad labium, rotundum per circuitum : quinque cubitos habebat altitudinis, et funiculus triginta cubitorum ambiebat gyrum ejus.
<span id="x4_3" class="vn">3</span> Similitudo quoque boum erat subter illud, et decem cubitis quædam extrinsecus cælaturæ, quasi duobus versibus alvum maris circuibant. Boves autem erant fusiles :
<span id="x4_4" class="vn">4</span> et ipsum mare super duodecim boves impositum erat, quorum tres respiciebant ad aquilonem, et alii tres ad occidentem : porro tres alii meridiem, et tres qui reliqui erant, orientem, habentes mare superpositum : posteriora autem boum erant intrinsecus sub mari.
<span id="x4_5" class="vn">5</span> Porro vastitas ejus habebat mensuram palmi, et labium illius erat quasi labium calicis, vel repandi lilii : capiebatque tria millia metretas.
<span id="x4_6" class="vn">6</span> Fecit quoque conchas decem : et posuit quinque a dextris, et quinque a sinistris, ut lavarent in eis omnia quæ in holocaustum oblaturi erant : porro in mari sacerdotes lavabantur.
<span id="x4_7" class="vn">7</span> Fecit autem et candelabra aurea decem secundum speciem qua jussa erant fieri : et posuit ea in templo, quinque a dextris, et quinque a sinistris.
<span id="x4_8" class="vn">8</span> Necnon et mensas decem : et posuit eas in templo, quinque a dextris, et quinque a sinistris : phialas quoque aureas centum.
<span id="x4_9" class="vn">9</span> Fecit etiam atrium sacerdotum, et basilicam grandem : et ostia in basilica, quæ texit ære.
<span id="x4_10" class="vn">10</span> Porro mare posuit in latere dextro contra orientem ad meridiem.
<span id="x4_11" class="vn">11</span> Fecit autem Hiram lebetes, et creagras, et phialas : et complevit omne opus regis in domo Dei :
<span id="x4_12" class="vn">12</span> hoc est, columnas duas, et epistylia, et capita, et quasi quædam retiacula, quæ capita tegerent super epistylia.
<span id="x4_13" class="vn">13</span> Malogranata quoque quadringenta, et retiacula duo ita ut bini ordines malogranatorum singulis retiaculis jungerentur, quæ protegerent epistylia, et capita columnarum.
<span id="x4_14" class="vn">14</span> Bases etiam fecit, et conchas, quas superposuit basibus :
<span id="x4_15" class="vn">15</span> mare unum, boves quoque duodecim sub mari,
<span id="x4_16" class="vn">16</span> et lebetes, et creagras, et phialas. Omnia vasa fecit Salomoni Hiram pater ejus in domo Domini ex ære mundissimo.
<span id="x4_17" class="vn">17</span> In regione Jordanis, fudit ea rex in argillosa terra inter Sochot et Saredatha.
<span id="x4_18" class="vn">18</span> Erat autem multitudo vasorum innumerabilis, ita ut ignoraretur pondus æris.
<span id="x4_19" class="vn">19</span> Fecitque Salomon omnia vasa domus Dei, et altare aureum, et mensas, et super eas panes propositionis :
<span id="x4_20" class="vn">20</span> candelabra quoque cum lucernis suis ut lucerent ante oraculum juxta ritum ex auro purissimo :
<span id="x4_21" class="vn">21</span> et florentia quædam, et lucernas, et forcipes aureos : omnia de auro mundissimo facta sunt.
<span id="x4_22" class="vn">22</span> Thymiateria quoque, et thuribula, et phialas, et mortariola ex auro purissimo. Et ostia cælavit templi interioris, id est, in Sancta sanctorum : et ostia templi forinsecus aurea. Sicque completum est omne opus quod fecit Salomon in domo Domini.
</div><div class="calibre5" id="calibre_pb_4"></div></body></html>
