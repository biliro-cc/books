<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Esdræ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c10" id="c10"><span class="chapter-num">10</span></a> <span id="x10_1" class="vn">1</span> Sic ergo orante Esdra, et implorante eo et flente, et jacente ante templum Dei, collectus est ad eum de Israël cœtus grandis nimis virorum et mulierum et puerorum, et flevit populus fletu multo.
<span id="x10_2" class="vn">2</span> Et respondit Sechenias filius Jehiel de filiis Ælam, et dixit Esdræ : Nos prævaricati sumus in Deum nostrum, et duximus uxores alienigenas de populis terræ : et nunc, si est pœnitentia in Israël super hoc,
<span id="x10_3" class="vn">3</span> percutiamus fœdus cum Domino Deo nostro, ut projiciamus universas uxores, et eos qui de his nati sunt, juxta voluntatem Domini, et eorum qui timent præceptum Domini Dei nostri : secundum legem fiat.
<span id="x10_4" class="vn">4</span> Surge, tuum est decernere, nosque erimus tecum : confortare, et fac.
<span id="x10_5" class="vn">5</span> Surrexit ergo Esdras, et adjuravit principes sacerdotum et Levitarum, et omnem Israël, ut facerent secundum verbum hoc : et juraverunt.
<span id="x10_6" class="vn">6</span> Et surrexit Esdras ante domum Dei, et abiit ad cubiculum Johanan filii Eliasib, et ingressus est illuc : panem non comedit, et aquam non bibit : lugebat enim transgressionem eorum, qui venerant de captivitate.
<span id="x10_7" class="vn">7</span> Et missa est vox in Juda et in Jerusalem omnibus filiis transmigrationis, ut congregarentur in Jerusalem :
<span id="x10_8" class="vn">8</span> et omnis qui non venerit in tribus diebus juxta consilium principum et seniorum, auferetur universa substantia ejus, et ipse abjicietur de cœtu transmigrationis.
<span id="x10_9" class="vn">9</span> Convenerunt igitur omnes viri Juda et Benjamin in Jerusalem tribus diebus : ipse est mensis nonus, vigesimo die mensis : et sedit omnis populus in platea domus Dei, trementes pro peccato, et pluviis.<br class="calibre6"/><br class="calibre6"/>
<span id="x10_10" class="vn">10</span> Et surrexit Esdras sacerdos, et dixit ad eos : Vos transgressi estis, et duxistis uxores alienigenas, ut adderetis super delictum Israël.
<span id="x10_11" class="vn">11</span> Et nunc date confessionem Domino Deo patrum vestrorum, et facite placitum ejus, et separamini a populis terræ, et ab uxoribus alienigenis.
<span id="x10_12" class="vn">12</span> Et respondit universa multitudo, dixitque voce magna : Juxta verbum tuum ad nos, sic fiat.
<span id="x10_13" class="vn">13</span> Verumtamen quia populus multus est, et tempus pluviæ, et non sustinemus stare foris, et opus non est diei unius vel duorum (vehementer quippe peccavimus in sermone isto),
<span id="x10_14" class="vn">14</span> constituantur principes in universa multitudine : et omnes in civitatibus nostris qui duxerunt uxores alienigenas veniant in temporibus statutis, et cum his seniores per civitatem et civitatem, et judices ejus, donec avertatur ira Dei nostri a nobis super peccato hoc.
<span id="x10_15" class="vn">15</span> Igitur Jonathan filius Azahel, et Jaasia filius Thecue, steterunt super hoc, et Messollam et Sebethai Levites adjuverunt eos :
<span id="x10_16" class="vn">16</span> feceruntque sic filii transmigrationis. Et abierunt Esdras sacerdos, et viri principes familiarum, in domos patrum suorum, et omnes per nomina sua, et sederunt in die primo mensis decimi ut quærerent rem.
<span id="x10_17" class="vn">17</span> Et consummati sunt omnes viri, qui duxerant uxores alienigenas, usque ad diem primam mensis primi.<br class="calibre6"/><br class="calibre6"/>
<span id="x10_18" class="vn">18</span> Et inventi sunt de filiis sacerdotum qui duxerant uxores alienigenas. De filiis Josue filii Josedec, et fratres ejus, Maasia, et Eliezer, et Jarib, et Godolia.
<span id="x10_19" class="vn">19</span> Et dederunt manus suas ut ejicerent uxores suas, et pro delicto suo arietem de ovibus offerrent.
<span id="x10_20" class="vn">20</span> Et de filiis Emmer, Hanani, et Zebedia.
<span id="x10_21" class="vn">21</span> Et de filiis Harim, Maasia, et Elia, et Semeia, et Jehiel, et Ozias.
<span id="x10_22" class="vn">22</span> Et de filiis Pheshur, Elioënai, Maasia, Ismaël, Nathanaël, Jozabed, et Elasa.
<span id="x10_23" class="vn">23</span> Et de filiis Levitarum, Jozabed, et Semei, et Celaia, ipse est Calita, Phataia, Juda, et Eliezer.
<span id="x10_24" class="vn">24</span> Et de cantoribus, Eliasib. Et de janitoribus, Sellum, et Telem, et Uri.
<span id="x10_25" class="vn">25</span> Et ex Israël, de filiis Pharos, Remeia, et Jesia, et Melchia, et Miamin, et Eliezer, et Melchia, et Banea.
<span id="x10_26" class="vn">26</span> Et de filiis Ælam, Mathania, Zacharias, et Jehiel, et Abdi, et Jerimoth, et Elia.
<span id="x10_27" class="vn">27</span> Et de filiis Zethua, Elioënai, Eliasib, Mathania, et Jerimuth, et Zabad, et Aziza.
<span id="x10_28" class="vn">28</span> Et de filiis Bebai, Johanan, Hanania, Zabbai, Athalai.
<span id="x10_29" class="vn">29</span> Et de filiis Bani, Mosollam, et Melluch, et Adaia, Jasub, et Saal, et Ramoth.
<span id="x10_30" class="vn">30</span> Et de filiis Phahath Moab, Edna, et Chalal, Banaias, et Maasias, Mathanias, Beseleel, Bennui, et Manasse.
<span id="x10_31" class="vn">31</span> Et de filiis Herem, Eliezer, Josue, Melchias, Semeias, Simeon,
<span id="x10_32" class="vn">32</span> Benjamin, Maloch, Samarias.
<span id="x10_33" class="vn">33</span> Et de filiis Hasom, Mathanai, Mathatha, Zabad, Eliphelet, Jermai, Manasse, Semei.
<span id="x10_34" class="vn">34</span> De filiis Bani, Maadi, Amram, et Vel,
<span id="x10_35" class="vn">35</span> Baneas, et Badaias, Cheliau,
<span id="x10_36" class="vn">36</span> Vania, Marimuth, et Eliasib,
<span id="x10_37" class="vn">37</span> Mathanias, Mathanai, et Jasi,
<span id="x10_38" class="vn">38</span> et Bani, et Bennui, Semei,
<span id="x10_39" class="vn">39</span> et Salmias, et Nathan, et Adaias,
<span id="x10_40" class="vn">40</span> et Mechnedebai, Sisai, Sarai,
<span id="x10_41" class="vn">41</span> Ezrel, et Selemiau, Semeria,
<span id="x10_42" class="vn">42</span> Sellum, Amaria, Joseph.
<span id="x10_43" class="vn">43</span> De filiis Nebo, Jehiel, Mathathias, Zabad, Zabina, Jeddu, et Joël, et Banaia.
<span id="x10_44" class="vn">44</span> Omnes hi acceperant uxores alienigenas, et fuerunt ex eis mulieres, quæ pepererant filios.</div>
</body></html>
