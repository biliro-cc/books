<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Actus Apostolorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c25" id="c25"><span class="chapter-num">25</span></a> <span id="x25_1" class="vn">1</span> Festus ergo cum venisset in provinciam, post triduum ascendit Jerosolymam a Cæsarea.
<span id="x25_2" class="vn">2</span> Adieruntque eum principes sacerdotum et primi Judæorum adversus Paulum : et rogabant eum,
<span id="x25_3" class="vn">3</span> postulantes gratiam adversus eum, ut juberet perduci eum in Jerusalem, insidias tendentes ut interficerent eum in via.
<span id="x25_4" class="vn">4</span> Festus autem respondit servari Paulum in Cæsarea : se autem maturius profecturum.
<span id="x25_5" class="vn">5</span> Qui ergo in vobis, ait, potentes sunt, descendentes simul, si quod est in viro crimen, accusent eum.
<span id="x25_6" class="vn">6</span> Demoratus autem inter eos dies non amplius quam octo aut decem, descendit Cæsaream, et altera die sedit pro tribunali, et jussit Paulum adduci.
<span id="x25_7" class="vn">7</span> Qui cum perductus esset, circumsteterunt eum, qui ab Jerosolyma descenderant Judæi, multas et graves causas objicientes, quas non poterant probare :
<span id="x25_8" class="vn">8</span> Paulo rationem reddente : Quoniam neque in legem Judæorum, neque in templum, neque in Cæsarem quidquam peccavi.
<span id="x25_9" class="vn">9</span> Festus autem volens gratiam præstare Judæis, respondens Paulo, dixit : Vis Jerosolymam ascendere, et ibi de his judicari apud me ?
<span id="x25_10" class="vn">10</span> Dixit autem Paulus : Ad tribunal Cæsaris sto : ibi me oportet judicari : Judæis non nocui, sicut tu melius nosti.
<span id="x25_11" class="vn">11</span> Si enim nocui, aut dignum morte aliquid feci, non recuso mori : si vero nihil est eorum quæ hi accusant me, nemo potest me illis donare. Cæsarem appello.
<span id="x25_12" class="vn">12</span> Tunc Festus cum concilio locutus, respondit : Cæsarem appellasti ? ad Cæsarem ibis.<br class="calibre6"/><br class="calibre6"/>
<span id="x25_13" class="vn">13</span> Et cum dies aliquot transacti essent, Agrippa rex et Bernice descenderunt Cæsaream ad salutandum Festum.
<span id="x25_14" class="vn">14</span> Et cum dies plures ibi demorarentur, Festus regi indicavit de Paulo, dicens : Vir quidam est derelictus a Felice vinctus,
<span id="x25_15" class="vn">15</span> de quo cum essem Jerosolymis, adierunt me principes sacerdotum et seniores Judæorum, postulantes adversus illum damnationem.
<span id="x25_16" class="vn">16</span> Ad quos respondi : Quia non est Romanis consuetudo damnare aliquem hominem priusquam is qui accusatur præsentes habeat accusatores, locumque defendendi accipiat ad abluenda crimina.
<span id="x25_17" class="vn">17</span> Cum ergo huc convenissent sine ulla dilatione, sequenti die sedens pro tribunali, jussi adduci virum.
<span id="x25_18" class="vn">18</span> De quo, cum stetissent accusatores, nullam causam deferebant, de quibus ego suspicabar malum.
<span id="x25_19" class="vn">19</span> Quæstiones vero quasdam de sua superstitione habebant adversus eum, et de quodam Jesu defuncto, quem affirmabat Paulus vivere.
<span id="x25_20" class="vn">20</span> Hæsitans autem ego de hujusmodi quæstione, dicebam si vellet ire Jerosolymam, et ibi judicari de istis.
<span id="x25_21" class="vn">21</span> Paulo autem appellante ut servaretur ad Augusti cognitionem, jussi servari eum, donec mittam eum ad Cæsarem.
<span id="x25_22" class="vn">22</span> Agrippa autem dixit ad Festum : Volebam et ipse hominem audire. Cras, inquit, audies eum.
<span id="x25_23" class="vn">23</span> Altera autem die cum venisset Agrippa et Bernice cum multa ambitione, et introissent in auditorium cum tribunis et viris principalibus civitatis, jubente Festo, adductus est Paulus.
<span id="x25_24" class="vn">24</span> Et dicit Festus : Agrippa rex, et omnes qui simul adestis nobiscum viri, videtis hunc de quo omnis multitudo Judæorum interpellavit me Jerosolymis, petentes et acclamantes non oportere eum vivere amplius.
<span id="x25_25" class="vn">25</span> Ego vere comperi nihil dignum morte eum admisisse. Ipso autem hoc appellante ad Augustum, judicavi mittere.
<span id="x25_26" class="vn">26</span> De quo quid certum scribam domino, non habeo. Propter quod produxi eum ad vos, et maxime ad te, rex Agrippa, ut interrogatione facta habeam quid scribam.
<span id="x25_27" class="vn">27</span> Sine ratione enim mihi videtur mittere vinctum, et causas ejus non significare.
</div><div class="calibre5" id="calibre_pb_25"></div></body></html>
