<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Dixitque David : Hæc est domus Dei, et hoc altare in holocaustum Israëli.
<span id="x22_2" class="vn">2</span> Et præcepit ut congregarentur omnes proselyti de terra Israël, et constituit ex eis latomos ad cædendos lapides et poliendos, ut ædificaretur domus Dei.
<span id="x22_3" class="vn">3</span> Ferrum quoque plurimum ad clavos januarum, et ad commissuras atque juncturas, præparavit David : et æris pondus innumerabile.
<span id="x22_4" class="vn">4</span> Ligna quoque cedrina non poterant æstimari, quæ Sidonii et Tyrii deportaverant ad David.
<span id="x22_5" class="vn">5</span> Et dixit David : Solomon filius meus puer parvulus est et delicatus : domus autem, quam ædificari volo Domino, talis esse debet ut in cunctis regionibus nominetur : præparabo ergo ei necessaria. Et ob hanc causam ante mortem suam omnes præparavit impensas.<br class="calibre6"/><br class="calibre6"/>
<span id="x22_6" class="vn">6</span> Vocavitque Salomonem filium suum, et præcepit ei ut ædificaret domum Domino Deo Israël.
<span id="x22_7" class="vn">7</span> Dixitque David ad Salomonem : Fili mi, voluntatis meæ fuit ut ædificarem domum nomini Domini Dei mei :
<span id="x22_8" class="vn">8</span> sed factus est sermo Domini ad me, dicens : Multum sanguinem effudisti, et plurima bella bellasti : non poteris ædificare domum nomini meo, tanto effuso sanguine coram me :
<span id="x22_9" class="vn">9</span> filius qui nascetur tibi, erit vir quietissimus : faciam enim eum requiescere ab omnibus inimicis suis per circuitum : et ob hanc causam Pacificus vocabitur : et pacem et otium dabo in Israël cunctis diebus ejus.
<span id="x22_10" class="vn">10</span> Ipse ædificabit domum nomini meo, et ipse erit mihi in filium, et ego ero illi in patrem : firmaboque solium regni ejus super Israël in æternum.
<span id="x22_11" class="vn">11</span> Nunc ergo fili mi, sit Dominus tecum, et prosperare, et ædifica domum Domino Deo tuo sicut locutus est de te.
<span id="x22_12" class="vn">12</span> Det quoque Dominus prudentiam et sensum ut regere possis Israël, et custodire legem Domini Dei tui.
<span id="x22_13" class="vn">13</span> Tunc enim proficere poteris, si custodieris mandata et judicia quæ præcepit Dominus Moysi ut doceret Israël. Confortare, et viriliter age : ne timeas, neque paveas.
<span id="x22_14" class="vn">14</span> Ecce ego in paupertate mea præparavi impensas domus Domini, auri talenta centum millia, et argenti mille millia talentorum : æris vero et ferri non est pondus, vincitur enim numerus magnitudine ; ligna et lapides præparavi ad universa impendia.
<span id="x22_15" class="vn">15</span> Habes quoque plurimos artifices, latomos, et cæmentarios, artificesque lignorum, et omnium artium ad faciendum opus prudentissimos,
<span id="x22_16" class="vn">16</span> in auro et argento et ære et ferro, cujus non est numerus. Surge igitur et fac, et erit Dominus tecum.<br class="calibre6"/><br class="calibre6"/>
<span id="x22_17" class="vn">17</span> Præcepit quoque David cunctis principibus Israël ut adjuvarent Salomonem filium suum :
<span id="x22_18" class="vn">18</span> Cernitis, inquiens, quod Dominus Deus vester vobiscum sit, et dederit vobis requiem per circuitum, et tradiderit omnes inimicos vestros in manus vestras, et subjecta sit terra coram Domino, et coram populo ejus.
<span id="x22_19" class="vn">19</span> Præbete igitur corda vestra et animas vestras, ut quæratis Dominum Deum vestrum : et consurgite, et ædificate sanctuarium Domino Deo, ut introducatur arca fœderis Domini, et vasa Domino consecrata, in domum quæ ædificatur nomini Domini.
</div><div class="calibre5" id="calibre_pb_22"></div></body></html>
