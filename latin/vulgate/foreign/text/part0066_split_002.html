<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Jacobi - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Fratres mei, nolite in personarum acceptione habere fidem Domini nostri Jesu Christi gloriæ.
<span id="x2_2" class="vn">2</span> Etenim si introierit in conventum vestrum vir aureum annulum habens in veste candida, introierit autem et pauper in sordido habitu,
<span id="x2_3" class="vn">3</span> et intendatis in eum qui indutus est veste præclara, et dixeritis ei : Tu sede hic bene : pauperi autem dicatis : Tu sta illic ; aut sede sub scabello pedum meorum :
<span id="x2_4" class="vn">4</span> nonne judicatis apud vosmetipsos, et facti estis judices cogitationum iniquarum ?
<span id="x2_5" class="vn">5</span> Audite, fratres mei dilectissimi : nonne Deus elegit pauperes in hoc mundo, divites in fide, et hæredes regni, quod repromisit Deus diligentibus se ?
<span id="x2_6" class="vn">6</span> vos autem exhonorastis pauperem. Nonne divites per potentiam opprimunt vos, et ipsi trahunt vos ad judicia ?
<span id="x2_7" class="vn">7</span> nonne ipsi blasphemant bonum nomen, quod invocatum est super vos ?
<span id="x2_8" class="vn">8</span> Si tamen legem perficitis regalem secundum Scripturas : Diliges proximum tuum sicut teipsum : bene facitis :
<span id="x2_9" class="vn">9</span> si autem personas accipitis, peccatum operamini, redarguti a lege quasi transgressores.
<span id="x2_10" class="vn">10</span> Quicumque autem totam legem servaverit, offendat autem in uno, factus est omnium reus.
<span id="x2_11" class="vn">11</span> Qui enim dixit : Non mœchaberis, dixit et : Non occides. Quod si non mœchaberis, occides autem, factus es transgressor legis.
<span id="x2_12" class="vn">12</span> Sic loquimini, et sic facite sicut per legem libertatis incipientes judicari.
<span id="x2_13" class="vn">13</span> Judicium enim sine misericordia illi qui non fecit misericordiam : superexaltat autem misericordia judicium.<br class="calibre6"/><br class="calibre6"/>
<span id="x2_14" class="vn">14</span> Quid proderit, fratres mei, si fidem quis dicat se habere, opera autem non habeat ? numquid poterit fides salvare eum ?
<span id="x2_15" class="vn">15</span> Si autem frater et soror nudi sint, et indigeant victu quotidiano,
<span id="x2_16" class="vn">16</span> dicat autem aliquis ex vobis illis : Ite in pace, calefacimini et saturamini : non dederitis autem eis quæ necessaria sunt corpori, quid proderit ?
<span id="x2_17" class="vn">17</span> Sic et fides, si non habeat opera, mortua est in semetipsa.
<span id="x2_18" class="vn">18</span> Sed dicet quis : Tu fidem habes, et ego opera habeo : ostende mihi fidem tuam sine operibus : et ego ostendam tibi ex operibus fidem meam.
<span id="x2_19" class="vn">19</span> Tu credis quoniam unus est Deus : bene facis : et dæmones credunt, et contremiscunt.
<span id="x2_20" class="vn">20</span> Vis autem scire, o homo inanis, quoniam fides sine operibus mortua est ?
<span id="x2_21" class="vn">21</span> Abraham pater noster nonne ex operibus justificatus est, offerens Isaac filium suum super altare ?
<span id="x2_22" class="vn">22</span> Vides quoniam fides cooperabatur operibus illius : et ex operibus fides consummata est ?
<span id="x2_23" class="vn">23</span> Et suppleta est Scriptura, dicens : Credidit Abraham Deo, et reputatum est illi ad justitiam, et amicus Dei appellatus est.
<span id="x2_24" class="vn">24</span> Videtis quoniam ex operibus justificatur homo, et non ex fide tantum ?
<span id="x2_25" class="vn">25</span> Similiter et Rahab meretrix, nonne ex operibus justificata est, suscipiens nuntios, et alia via ejiciens ?
<span id="x2_26" class="vn">26</span> Sicut enim corpus sine spiritu mortuum est, ita et fides sine operibus mortua est.
</div><div class="calibre5" id="calibre_pb_2"></div></body></html>
