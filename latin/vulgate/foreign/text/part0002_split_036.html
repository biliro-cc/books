<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c36" id="c36"><span class="chapter-num">36</span></a> <span id="x36_1" class="vn">1</span> Fecit ergo Beseleel, et Ooliab, et omnis vir sapiens, quibus dedit Dominus sapientiam et intellectum, ut scirent fabre operari quæ in usus sanctuarii necessaria sunt, et quæ præcepit Dominus.
<span id="x36_2" class="vn">2</span> Cumque vocasset eos Moyses et omnem eruditum virum, cui dederat Dominus sapientiam, et qui sponte sua obtulerant se ad faciendum opus,
<span id="x36_3" class="vn">3</span> tradidit eis universa donaria filiorum Israël. Qui cum instarent operi, quotidie mane vota populus offerebat.
<span id="x36_4" class="vn">4</span> Unde artifices venire compulsi,
<span id="x36_5" class="vn">5</span> dixerunt Moysi : Plus offert populus quam necessarium est.
<span id="x36_6" class="vn">6</span> Jussit ergo Moyses præconis voce cantari : Nec vir, nec mulier quidquam offerat ultra in opere sanctuarii. Sicque cessatum est a muneribus offerendis,
<span id="x36_7" class="vn">7</span> eo quod oblata sufficerent et superabundarent.<br class="calibre6"/><br class="calibre6"/>
<span id="x36_8" class="vn">8</span> Feceruntque omnes corde sapientes ad explendum opus tabernaculi, cortinas decem de bysso retorta, et hyacintho, et purpura, coccoque bis tincto, opere vario, et arte polymita :
<span id="x36_9" class="vn">9</span> quarum una habebat in longitudine viginti octo cubitos, et in latitudine quatuor ; una mensura erat omnium cortinarum.
<span id="x36_10" class="vn">10</span> Conjunxitque cortinas quinque, alteram alteri, et alias quinque sibi invicem copulavit.
<span id="x36_11" class="vn">11</span> Fecit et ansas hyacinthinas in ora cortinæ unius ex utroque latere, et in ora cortinæ alterius similiter,
<span id="x36_12" class="vn">12</span> ut contra se invicem venirent ansæ, et mutuo jungerentur.
<span id="x36_13" class="vn">13</span> Unde et quinquaginta fudit circulos aureos, qui morderent cortinarum ansas, et fieret unum tabernaculum.
<span id="x36_14" class="vn">14</span> Fecit et saga undecim de pilis caprarum ad operiendum tectum tabernaculi :
<span id="x36_15" class="vn">15</span> unum sagum in longitudine habebat cubitos triginta, et in latitudine cubitos quatuor : unius mensuræ erant omnia saga :
<span id="x36_16" class="vn">16</span> quorum quinque junxit seorsum, et sex alia separatim.
<span id="x36_17" class="vn">17</span> Fecitque ansas quinquaginta in ora sagi unius, et quinquaginta in ora sagi alterius, ut sibi invicem jungerentur.
<span id="x36_18" class="vn">18</span> Et fibulas æneas quinquaginta, quibus necteretur tectum, ut unum pallium ex omnibus sagis fieret.
<span id="x36_19" class="vn">19</span> Fecit et opertorium tabernaculi de pellibus arietum rubricatis : aliudque desuper velamentum de pellibus janthinis.
<span id="x36_20" class="vn">20</span> Fecit et tabulas tabernaculi de lignis setim stantes.
<span id="x36_21" class="vn">21</span> Decem cubitorum erat longitudo tabulæ unius : et unum ac semis cubitum latitudo retinebat.
<span id="x36_22" class="vn">22</span> Binæ incastraturæ erant per singulas tabulas, ut altera alteri jungeretur. Sic fecit in omnibus tabernaculi tabulis.
<span id="x36_23" class="vn">23</span> E quibus viginti ad plagam meridianam erant contra austrum,
<span id="x36_24" class="vn">24</span> cum quadraginta basibus argenteis. Duæ bases sub una tabula ponebantur ex utraque parte angulorum, ubi incastraturæ laterum in angulis terminantur.
<span id="x36_25" class="vn">25</span> Ad plagam quoque tabernaculi, quæ respicit ad aquilonem, fecit viginti tabulas,
<span id="x36_26" class="vn">26</span> cum quadraginta basibus argenteis, duas bases per singulas tabulas.
<span id="x36_27" class="vn">27</span> Contra occidentem vero, id est, ad eam partem tabernaculi quæ mare respicit, fecit sex tabulas,
<span id="x36_28" class="vn">28</span> et duas alias per singulos angulos tabernaculi retro :
<span id="x36_29" class="vn">29</span> quæ junctæ erant a deorsum usque sursum, et in unam compaginem pariter ferebantur. Ita fecit ex utraque parte per angulos :
<span id="x36_30" class="vn">30</span> ut octo essent simul tabulæ, et haberent bases argenteas sedecim, binas scilicet bases sub singulis tabulis.
<span id="x36_31" class="vn">31</span> Fecit et vectes de lignis setim, quinque ad continendas tabulas unius lateris tabernaculi,
<span id="x36_32" class="vn">32</span> et quinque alios ad alterius lateris coaptandas tabulas : et extra hos, quinque alios vectes ad occidentalem plagam tabernaculi contra mare.
<span id="x36_33" class="vn">33</span> Fecit quoque vectem alium, qui per medias tabulas ab angulo usque ad angulum perveniret.
<span id="x36_34" class="vn">34</span> Ipsa autem tabulata deauravit, fusis basibus earum argenteis. Et circulos eorum fecit aureos, per quos vectes induci possent : quos et ipsos laminis aureis operuit.
<span id="x36_35" class="vn">35</span> Fecit et velum de hyacintho, et purpura, vermiculo, ac bysso retorta, opere polymitario, varium atque distinctum :
<span id="x36_36" class="vn">36</span> et quatuor columnas de lignis setim, quas cum capitibus deauravit, fusis basibus earum argenteis.
<span id="x36_37" class="vn">37</span> Fecit et tentorium in introitu tabernaculi ex hyacintho, purpura, vermiculo, byssoque retorta, opere plumarii :
<span id="x36_38" class="vn">38</span> et columnas quinque cum capitibus suis, quas operuit auro, basesque earum fudit æneas.
</div><div class="calibre5" id="calibre_pb_36"></div></body></html>
