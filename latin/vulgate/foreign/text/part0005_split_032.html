<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c32" id="c32"><span class="chapter-num">32</span></a><div class="poetry"> <span id="x32_1" class="vn">1</span> Audite, cæli, quæ loquor :<br class="calibre6"/> audiat terra verba oris mei.<br class="calibre6"/>
<span id="x32_2" class="vn">2</span> Concrescat ut pluvia doctrina mea,<br class="calibre6"/> fluat ut ros eloquium meum,<br class="calibre6"/> quasi imber super herbam,<br class="calibre6"/> et quasi stillæ super gramina.<br class="calibre6"/>
<span id="x32_3" class="vn">3</span> Quia nomen Domini invocabo :<br class="calibre6"/> date magnificentiam Deo nostro.</div><br class="calibre6"/><br class="calibre6"/>
<div class="poetry"><span id="x32_4" class="vn">4</span> Dei perfecta sunt opera,<br class="calibre6"/> et omnes viæ ejus judicia :<br class="calibre6"/> Deus fidelis, et absque ulla iniquitate,<br class="calibre6"/> justus et rectus.<br class="calibre6"/>
<span id="x32_5" class="vn">5</span> Peccaverunt ei, et non filii ejus in sordibus :<br class="calibre6"/> generatio prava atque perversa.<br class="calibre6"/>
<span id="x32_6" class="vn">6</span> Hæccine reddis Domino,<br class="calibre6"/> popule stulte et insipiens ?<br class="calibre6"/> numquid non ipse est pater tuus,<br class="calibre6"/> qui possedit te, et fecit, et creavit te ?<br class="calibre6"/>
<span id="x32_7" class="vn">7</span> Memento dierum antiquorum, cogita generationes singulas :<br class="calibre6"/> interroga patrem tuum,<br class="calibre6"/> et annuntiabit tibi :<br class="calibre6"/> majores tuos, et dicent tibi.<br class="calibre6"/>
<span id="x32_8" class="vn">8</span> Quando dividebat Altissimus gentes,<br class="calibre6"/> quando separabat filios Adam,<br class="calibre6"/> constituit terminos populorum<br class="calibre6"/> juxta numerum filiorum Israël.<br class="calibre6"/>
<span id="x32_9" class="vn">9</span> Pars autem Domini, populus ejus :<br class="calibre6"/> Jacob funiculus hæreditatis ejus.<br class="calibre6"/>
<span id="x32_10" class="vn">10</span> Invenit eum in terra deserta,<br class="calibre6"/> in loco horroris, et vastæ solitudinis :<br class="calibre6"/> circumduxit eum, et docuit :<br class="calibre6"/> et custodivit quasi pupillam oculi sui.<br class="calibre6"/>
<span id="x32_11" class="vn">11</span> Sicut aquila provocans ad volandum pullos suos,<br class="calibre6"/> et super eos volitans,<br class="calibre6"/> expandit alas suas, et assumpsit eum,<br class="calibre6"/> atque portavit in humeris suis.<br class="calibre6"/>
<span id="x32_12" class="vn">12</span> Dominus solus dux ejus fuit,<br class="calibre6"/> et non erat cum eo deus alienus :<br class="calibre6"/>
<span id="x32_13" class="vn">13</span> constituit eum super excelsam terram,<br class="calibre6"/> ut comederet fructus agrorum :<br class="calibre6"/> ut sugeret mel de petra,<br class="calibre6"/> oleumque de saxo durissimo ;<br class="calibre6"/>
<span id="x32_14" class="vn">14</span> butyrum de armento, et lac de ovibus<br class="calibre6"/> cum adipe agnorum,<br class="calibre6"/> et arietum filiorum Basan : et hircos<br class="calibre6"/> cum medulla tritici,<br class="calibre6"/> et sanguinem uvæ biberet meracissimum.</div><br class="calibre6"/><br class="calibre6"/>
<div class="poetry"><span id="x32_15" class="vn">15</span> Incrassatus est dilectus, et recalcitravit :<br class="calibre6"/> incrassatus, impinguatus, dilatatus,<br class="calibre6"/> dereliquit Deum factorem suum,<br class="calibre6"/> et recessit a Deo salutari suo.<br class="calibre6"/>
<span id="x32_16" class="vn">16</span> Provocaverunt eum in diis alienis,<br class="calibre6"/> et in abominationibus ad iracundiam concitaverunt.<br class="calibre6"/>
<span id="x32_17" class="vn">17</span> Immolaverunt dæmoniis et non Deo,<br class="calibre6"/> diis quos ignorabant :<br class="calibre6"/> novi recentesque venerunt,<br class="calibre6"/> quos non coluerunt patres eorum :<br class="calibre6"/>
<span id="x32_18" class="vn">18</span> Deum qui te genuit dereliquisti,<br class="calibre6"/> et oblitus es Domini creatoris tui.</div><br class="calibre6"/><br class="calibre6"/>
<div class="poetry"><span id="x32_19" class="vn">19</span> Vidit Dominus, et ad iracundiam concitatus est :<br class="calibre6"/> quia provocaverunt eum filii sui et filiæ.<br class="calibre6"/>
<span id="x32_20" class="vn">20</span> Et ait : Abscondam faciem meam ab eis,<br class="calibre6"/> et considerabo novissima eorum :<br class="calibre6"/> generatio enim perversa est,<br class="calibre6"/> et infideles filii.<br class="calibre6"/>
<span id="x32_21" class="vn">21</span> Ipsi me provocaverunt in eo qui non erat Deus,<br class="calibre6"/> et irritaverunt in vanitatibus suis :<br class="calibre6"/> et ego provocabo eos in eo qui non est populus,<br class="calibre6"/> et in gente stulta irritabo illos.<br class="calibre6"/>
<span id="x32_22" class="vn">22</span> Ignis succensus est in furore meo,<br class="calibre6"/> et ardebit usque ad inferni novissima :<br class="calibre6"/> devorabitque terram cum germine suo,<br class="calibre6"/> et montium fundamenta comburet.<br class="calibre6"/>
<span id="x32_23" class="vn">23</span> Congregabo super eos mala,<br class="calibre6"/> et sagittas meas complebo in eis.<br class="calibre6"/>
<span id="x32_24" class="vn">24</span> Consumentur fame,<br class="calibre6"/> et devorabunt eos aves morsu amarissimo :<br class="calibre6"/> dentes bestiarum immittam in eos,<br class="calibre6"/> cum furore trahentium super terram, atque serpentium.<br class="calibre6"/>
<span id="x32_25" class="vn">25</span> Foris vastabit eos gladius,<br class="calibre6"/> et intus pavor,<br class="calibre6"/> juvenem simul ac virginem,<br class="calibre6"/> lactentem cum homine sene.</div><br class="calibre6"/><br class="calibre6"/>
<div class="poetry"><span id="x32_26" class="vn">26</span> Dixi : Ubinam sunt ?<br class="calibre6"/> cessare faciam ex hominibus memoriam eorum.<br class="calibre6"/>
<span id="x32_27" class="vn">27</span> Sed propter iram inimicorum distuli :<br class="calibre6"/> ne forte superbirent hostes eorum,<br class="calibre6"/> et dicerent : Manus nostra excelsa,<br class="calibre6"/> et non Dominus, fecit hæc omnia.<br class="calibre6"/>
<span id="x32_28" class="vn">28</span> Gens absque consilio est,<br class="calibre6"/> et sine prudentia.<br class="calibre6"/>
<span id="x32_29" class="vn">29</span> Utinam saperent, et intelligerent,<br class="calibre6"/> ac novissima providerent.<br class="calibre6"/>
<span id="x32_30" class="vn">30</span> Quomodo persequatur unus mille,<br class="calibre6"/> et duo fugent decem millia ?<br class="calibre6"/> nonne ideo, quia Deus suus vendidit eos,<br class="calibre6"/> et Dominus conclusit illos ?<br class="calibre6"/>
<span id="x32_31" class="vn">31</span> Non enim est Deus noster ut dii eorum :<br class="calibre6"/> et inimici nostri sunt judices.<br class="calibre6"/>
<span id="x32_32" class="vn">32</span> De vinea Sodomorum, vinea eorum,<br class="calibre6"/> et de suburbanis Gomorrhæ :<br class="calibre6"/> uva eorum, uva fellis,<br class="calibre6"/> et botri amarissimi.<br class="calibre6"/>
<span id="x32_33" class="vn">33</span> Fel draconum vinum eorum,<br class="calibre6"/> et venenum aspidum insanabile.<br class="calibre6"/>
<span id="x32_34" class="vn">34</span> Nonne hæc condita sunt apud me,<br class="calibre6"/> et signata in thesauris meis ?<br class="calibre6"/>
<span id="x32_35" class="vn">35</span> Mea est ultio, et ego retribuam in tempore,<br class="calibre6"/> ut labatur pes eorum :<br class="calibre6"/> juxta est dies perditionis,<br class="calibre6"/> et adesse festinant tempora.<br class="calibre6"/>
<span id="x32_36" class="vn">36</span> Judicabit Dominus populum suum,<br class="calibre6"/> et in servis suis miserebitur :<br class="calibre6"/> videbit quod infirmata sit manus,<br class="calibre6"/> et clausi quoque defecerunt,<br class="calibre6"/> residuique consumpti sunt.</div><br class="calibre6"/><br class="calibre6"/>
<div class="poetry"><span id="x32_37" class="vn">37</span> Et dicet : Ubi sunt dii eorum,<br class="calibre6"/> in quibus habebant fiduciam ?<br class="calibre6"/>
<span id="x32_38" class="vn">38</span> de quorum victimis comedebant adipes,<br class="calibre6"/> et bibebant vinum libaminum :<br class="calibre6"/> surgant, et opitulentur vobis,<br class="calibre6"/> et in necessitate vos protegant.<br class="calibre6"/>
<span id="x32_39" class="vn">39</span> Videte quod ego sim solus,<br class="calibre6"/> et non sit alius deus præter me :<br class="calibre6"/> ego occidam, et ego vivere faciam :<br class="calibre6"/> percutiam, et ego sanabo,<br class="calibre6"/> et non est qui de manu mea possit eruere.<br class="calibre6"/>
<span id="x32_40" class="vn">40</span> Levabo ad cælum manum meam,<br class="calibre6"/> et dicam : Vivo ego in æternum.<br class="calibre6"/>
<span id="x32_41" class="vn">41</span> Si acuero ut fulgur gladium meum,<br class="calibre6"/> et arripuerit judicium manus mea :<br class="calibre6"/> reddam ultionem hostibus meis,<br class="calibre6"/> et his qui oderunt me retribuam.<br class="calibre6"/>
<span id="x32_42" class="vn">42</span> Inebriabo sagittas meas sanguine,<br class="calibre6"/> et gladius meus devorabit carnes ;<br class="calibre6"/> de cruore occisorum et de captivitate,<br class="calibre6"/> nudati inimicorum capitis.<br class="calibre6"/>
<span id="x32_43" class="vn">43</span> Laudate, gentes, populum ejus,<br class="calibre6"/> quia sanguinem servorum suorum ulciscetur :<br class="calibre6"/> et vindictam retribuet in hostes eorum,<br class="calibre6"/> et propitius erit terræ populi sui.</div><br class="calibre6"/><br class="calibre6"/>
<span id="x32_44" class="vn">44</span> Venit ergo Moyses, et locutus est omnia verba cantici hujus in auribus populi, ipse et Josue filius Nun.
<span id="x32_45" class="vn">45</span> Complevitque omnes sermones istos, loquens ad universum Israël,
<span id="x32_46" class="vn">46</span> et dixit ad eos : Ponite corda vestra in omnia verba, quæ ego testificor vobis hodie : ut mandetis ea filiis vestris custodire et facere, et implere universa quæ scripta sunt legis hujus :
<span id="x32_47" class="vn">47</span> quia non incassum præcepta sunt vobis, sed ut singuli in eis viverent : quæ facientes longo perseveretis tempore in terra, ad quam, Jordane transmisso, ingredimini possidendam.
<span id="x32_48" class="vn">48</span> Locutusque est Dominus ad Moysen in eadem die, dicens :
<span id="x32_49" class="vn">49</span> Ascende in montem istum Abarim, id est, transitum, in montem Nebo, qui est in terra Moab contra Jericho : et vide terram Chanaan, quam ego tradam filiis Israël obtinendam, et morere in monte.
<span id="x32_50" class="vn">50</span> Quem conscendens jungeris populis tuis, sicut mortuus est Aaron frater tuus in monte Hor, et appositus populis suis :
<span id="x32_51" class="vn">51</span> quia prævaricati estis contra me in medio filiorum Israël ad aquas contradictionis in Cades deserti Sin : et non sanctificastis me inter filios Israël.
<span id="x32_52" class="vn">52</span> E contra videbis terram, et non ingredieris in eam, quam ego dabo filiis Israël.
</div><div class="calibre5" id="calibre_pb_32"></div></body></html>
