<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannis I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Filioli mei, hæc scribo vobis, ut non peccetis. Sed et si quis peccaverit, advocatum habemus apud Patrem, Jesum Christum justum :
<span id="x2_2" class="vn">2</span> et ipse est propitiatio pro peccatis nostris : non pro nostris autem tantum, sed etiam pro totius mundi.<br class="calibre6"/><br class="calibre6"/>
<span id="x2_3" class="vn">3</span> Et in hoc scimus quoniam cognovimus eum, si mandata ejus observemus.
<span id="x2_4" class="vn">4</span> Qui dicit se nosse eum, et mandata ejus non custodit, mendax est, et in hoc veritas non est.
<span id="x2_5" class="vn">5</span> Qui autem servat verbum ejus, vere in hoc caritas Dei perfecta est : et in hoc scimus quoniam in ipso sumus.
<span id="x2_6" class="vn">6</span> Qui dicit se in ipso manere, debet, sicut ille ambulavit, et ipse ambulare.
<span id="x2_7" class="vn">7</span> Carissimi, non mandatum novum scribo vobis, sed mandatum vetus, quod habuistis ab initio. Mandatum vetus est verbum, quod audistis.
<span id="x2_8" class="vn">8</span> Iterum mandatum novum scribo vobis, quod verum est et in ipso, et in vobis : quia tenebræ transierunt, et verum lumen jam lucet.
<span id="x2_9" class="vn">9</span> Qui dicit se in luce esse, et fratrem suum odit, in tenebris est usque adhuc.
<span id="x2_10" class="vn">10</span> Qui diligit fratrem suum, in lumine manet, et scandalum in eo non est.
<span id="x2_11" class="vn">11</span> Qui autem odit fratrem suum, in tenebris est, et in tenebris ambulat, et nescit quo eat : quia tenebræ obcæcaverunt oculos ejus.<br class="calibre6"/><br class="calibre6"/>
<span id="x2_12" class="vn">12</span> Scribo vobis, filioli, quoniam remittuntur vobis peccata propter nomen ejus.
<span id="x2_13" class="vn">13</span> Scribo vobis, patres, quoniam cognovistis eum, qui ab initio est. Scribo vobis, adolescentes, quoniam vicistis malignum.
<span id="x2_14" class="vn">14</span> Scribo vobis, infantes, quoniam cognovistis patrem. Scribo vobis juvenes, quoniam fortes estis, et verbum Dei manet in vobis, et vicistis malignum.
<span id="x2_15" class="vn">15</span> Nolite diligere mundum, neque ea quæ in mundo sunt. Si quis diligit mundum, non est caritas Patris in eo :
<span id="x2_16" class="vn">16</span> quoniam omne quod est in mundo, concupiscentia carnis est, et concupiscentia oculorum, et superbia vitæ : quæ non est ex Patre, sed ex mundo est.
<span id="x2_17" class="vn">17</span> Et mundus transit, et concupiscentia ejus : qui autem facit voluntatem Dei manet in æternum.<br class="calibre6"/><br class="calibre6"/>
<span id="x2_18" class="vn">18</span> Filioli, novissima hora est : et sicut audistis quia antichristus venit, et nunc antichristi multi facti sunt ; unde scimus, quia novissima hora est.
<span id="x2_19" class="vn">19</span> Ex nobis prodierunt, sed non erant ex nobis, nam, si fuissent ex nobis, permansissent utique nobiscum : sed ut manifesti sint quoniam non sunt omnes ex nobis.
<span id="x2_20" class="vn">20</span> Sed vos unctionem habetis a Sancto, et nostis omnia.
<span id="x2_21" class="vn">21</span> Non scripsi vobis quasi ignorantibus veritatem, sed quasi scientibus eam : et quoniam omne mendacium ex veritate non est.
<span id="x2_22" class="vn">22</span> Quis est mendax, nisi is qui negat quoniam Jesus est Christus ? Hic est antichristus, qui negat Patrem, et Filium.
<span id="x2_23" class="vn">23</span> Omnis qui negat Filium, nec Patrem habet : qui confitetur Filium, et Patrem habet.
<span id="x2_24" class="vn">24</span> Vos quod audistis ab initio, in vobis permaneat : si in vobis permanserit quod audistis ab initio, et vos in Filio et Patre manebitis.
<span id="x2_25" class="vn">25</span> Et hæc est repromissio, quam ipse pollicitus est nobis, vitam æternam.
<span id="x2_26" class="vn">26</span> Hæc scripsi vobis de his, qui seducant vos.
<span id="x2_27" class="vn">27</span> Et vos unctionem, quam accepistis ab eo, maneat in vobis. Et non necesse habetis ut aliquis doceat vos : sed sicut unctio ejus docet vos de omnibus, et verum est, et non est mendacium. Et sicut docuit vos : manete in eo.<br class="calibre6"/><br class="calibre6"/>
<span id="x2_28" class="vn">28</span> Et nunc, filioli, manete in eo : ut cum apparuerit, habeamus fiduciam, et non confundamur ab eo in adventu ejus.
<span id="x2_29" class="vn">29</span> Si scitis quoniam justus est, scitote quoniam et omnis, qui facit justitiam, ex ipso natus est.
</div><div class="calibre5" id="calibre_pb_2"></div></body></html>
