<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Job - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c23" id="c23"><span class="chapter-num">23</span></a> <span id="x23_1" class="vn">1</span> Respondens autem Job, ait :
<div class="poetry"><span id="x23_2" class="vn">2</span> Nunc quoque in amaritudine est sermo meus,<br class="calibre6"/> et manus plagæ meæ aggravata est super gemitum meum.<br class="calibre6"/>
<span id="x23_3" class="vn">3</span> Quis mihi tribuat ut cognoscam et inveniam illum,<br class="calibre6"/> et veniam usque ad solium ejus ?<br class="calibre6"/>
<span id="x23_4" class="vn">4</span> Ponam coram eo judicium,<br class="calibre6"/> et os meum replebo increpationibus :<br class="calibre6"/>
<span id="x23_5" class="vn">5</span> ut sciam verba quæ mihi respondeat,<br class="calibre6"/> et intelligam quid loquatur mihi.<br class="calibre6"/>
<span id="x23_6" class="vn">6</span> Nolo multa fortitudine contendat mecum,<br class="calibre6"/> nec magnitudinis suæ mole me premat.<br class="calibre6"/>
<span id="x23_7" class="vn">7</span> Proponat æquitatem contra me,<br class="calibre6"/> et perveniat ad victoriam judicium meum.<br class="calibre6"/>
<span id="x23_8" class="vn">8</span> Si ad orientem iero, non apparet ;<br class="calibre6"/> si ad occidentem, non intelligam eum.<br class="calibre6"/>
<span id="x23_9" class="vn">9</span> Si ad sinistram, quid agam ? non apprehendam eum ;<br class="calibre6"/> si me vertam ad dexteram, non videbo illum.<br class="calibre6"/>
<span id="x23_10" class="vn">10</span> Ipse vero scit viam meam,<br class="calibre6"/> et probavit me quasi aurum quod per ignem transit.<br class="calibre6"/>
<span id="x23_11" class="vn">11</span> Vestigia ejus secutus est pes meus :<br class="calibre6"/> viam ejus custodivi, et non declinavi ex ea.<br class="calibre6"/>
<span id="x23_12" class="vn">12</span> A mandatis labiorum ejus non recessi,<br class="calibre6"/> et in sinu meo abscondi verba oris ejus.<br class="calibre6"/>
<span id="x23_13" class="vn">13</span> Ipse enim solus est, et nemo avertere potest cogitationem ejus :<br class="calibre6"/> et anima ejus quodcumque voluit, hoc fecit.<br class="calibre6"/>
<span id="x23_14" class="vn">14</span> Cum expleverit in me voluntatem suam,<br class="calibre6"/> et alia multa similia præsto sunt ei.<br class="calibre6"/>
<span id="x23_15" class="vn">15</span> Et idcirco a facie ejus turbatus sum,<br class="calibre6"/> et considerans eum, timore sollicitor.<br class="calibre6"/>
<span id="x23_16" class="vn">16</span> Deus mollivit cor meum,<br class="calibre6"/> et Omnipotens conturbavit me.<br class="calibre6"/>
<span id="x23_17" class="vn">17</span> Non enim perii propter imminentes tenebras,<br class="calibre6"/> nec faciem meam operuit caligo.</div>
</div><div class="calibre5" id="calibre_pb_23"></div></body></html>
