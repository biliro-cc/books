<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c17" id="c17"><span class="chapter-num">17</span></a> <span id="x17_1" class="vn">1</span> Igitur profecta omnis multitudo filiorum Israël de deserto Sin per mansiones suas, juxta sermonem Domini, castrametati sunt in Raphidim, ubi non erat aqua ad bibendum populo.
<span id="x17_2" class="vn">2</span> Qui jurgatus contra Moysen, ait : Da nobis aquam, ut bibamus. Quibus respondit Moyses : Quid jurgamini contra me ? cur tentatis Dominum ?
<span id="x17_3" class="vn">3</span> Sitivit ergo ibi populus præ aquæ penuria, et murmuravit contra Moysen, dicens : Cur fecisti nos exire de Ægypto, ut occideres nos, et liberos nostros, ac jumenta siti ?
<span id="x17_4" class="vn">4</span> Clamavit autem Moyses ad Dominum, dicens : Quid faciam populo huic ? adhuc paululum, et lapidabit me.
<span id="x17_5" class="vn">5</span> Et ait Dominus ad Moysen : Antecede populum, et sume tecum de senioribus Israël : et virgam qua percussisti fluvium, tolle in manu tua, et vade.
<span id="x17_6" class="vn">6</span> En ego stabo ibi coram te, supra petram Horeb : percutiesque petram, et exibit ex ea aqua, ut bibat populus. Fecit Moyses ita coram senioribus Israël :
<span id="x17_7" class="vn">7</span> et vocavit nomen loci illius, Tentatio, propter jurgium filiorum Israël, et quia tentaverunt Dominum, dicentes : Estne Dominus in nobis, an non ?<br class="calibre6"/><br class="calibre6"/>
<span id="x17_8" class="vn">8</span> Venit autem Amalec, et pugnabat contra Israël in Raphidim.
<span id="x17_9" class="vn">9</span> Dixitque Moyses ad Josue : Elige viros : et egressus, pugna contra Amalec : cras ego stabo in vertice collis, habens virgam Dei in manu mea.
<span id="x17_10" class="vn">10</span> Fecit Josue ut locutus erat Moyses, et pugnavit contra Amalec : Moyses autem et Aaron et Hur ascenderunt super verticem collis.
<span id="x17_11" class="vn">11</span> Cumque levaret Moyses manus, vincebat Israël : sin autem paululum remisisset, superabat Amalec.
<span id="x17_12" class="vn">12</span> Manus autem Moysi erant graves : sumentes igitur lapidem, posuerunt subter eum, in quo sedit : Aaron autem et Hur sustentabant manus ejus ex utraque parte. Et factum est ut manus illius non lassarentur usque ad occasum solis.
<span id="x17_13" class="vn">13</span> Fugavitque Josue Amalec, et populum ejus in ore gladii.
<span id="x17_14" class="vn">14</span> Dixit autem Dominus ad Moysen : Scribe hoc ob monimentum in libro, et trade auribus Josue : delebo enim memoriam Amalec sub cælo.
<span id="x17_15" class="vn">15</span> Ædificavitque Moyses altare : et vocavit nomen ejus, Dominus exaltatio mea, dicens :
<span id="x17_16" class="vn">16</span> Quia manus solii Domini, et bellum Domini erit contra Amalec, a generatione in generationem.
</div><div class="calibre5" id="calibre_pb_17"></div></body></html>
