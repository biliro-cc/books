<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Sed et serpens erat callidior cunctis animantibus terræ quæ fecerat Dominus Deus. Qui dixit ad mulierem : Cur præcepit vobis Deus ut non comederetis de omni ligno paradisi ?
<span id="x3_2" class="vn">2</span> Cui respondit mulier : De fructu lignorum, quæ sunt in paradiso, vescimur :
<span id="x3_3" class="vn">3</span> de fructu vero ligni quod est in medio paradisi, præcepit nobis Deus ne comederemus, et ne tangeremus illud, ne forte moriamur.
<span id="x3_4" class="vn">4</span> Dixit autem serpens ad mulierem : Nequaquam morte moriemini.
<span id="x3_5" class="vn">5</span> Scit enim Deus quod in quocumque die comederitis ex eo, aperientur oculi vestri, et eritis sicut dii, scientes bonum et malum.
<span id="x3_6" class="vn">6</span> Vidit igitur mulier quod bonum esset lignum ad vescendum, et pulchrum oculis, aspectuque delectabile : et tulit de fructu illius, et comedit : deditque viro suo, qui comedit.
<span id="x3_7" class="vn">7</span> Et aperti sunt oculi amborum ; cumque cognovissent se esse nudos, consuerunt folia ficus, et fecerunt sibi perizomata.
<span id="x3_8" class="vn">8</span> Et cum audissent vocem Domini Dei deambulantis in paradiso ad auram post meridiem, abscondit se Adam et uxor ejus a facie Domini Dei in medio ligni paradisi.
<span id="x3_9" class="vn">9</span> Vocavitque Dominus Deus Adam, et dixit ei : Ubi es ?
<span id="x3_10" class="vn">10</span> Qui ait : Vocem tuam audivi in paradiso, et timui, eo quod nudus essem, et abscondi me.
<span id="x3_11" class="vn">11</span> Cui dixit : Quis enim indicavit tibi quod nudus esses, nisi quod ex ligno de quo præceperam tibi ne comederes, comedisti ?
<span id="x3_12" class="vn">12</span> Dixitque Adam : Mulier, quam dedisti mihi sociam, dedit mihi de ligno, et comedi.
<span id="x3_13" class="vn">13</span> Et dixit Dominus Deus ad mulierem : Quare hoc fecisti ? Quæ respondit : Serpens decepit me, et comedi.<br class="calibre6"/><br class="calibre6"/>
<span id="x3_14" class="vn">14</span> Et ait Dominus Deus ad serpentem : <div class="poetry">Quia fecisti hoc,<br class="calibre6"/> maledictus es inter omnia animantia, et bestias terræ :<br class="calibre6"/> super pectus tuum gradieris, et terram comedes cunctis diebus vitæ tuæ.<br class="calibre6"/>
<span id="x3_15" class="vn">15</span> Inimicitias ponam inter te et mulierem,<br class="calibre6"/> et semen tuum et semen illius :<br class="calibre6"/> ipsa conteret caput tuum,<br class="calibre6"/> et tu insidiaberis calcaneo ejus.</div>
<span id="x3_16" class="vn">16</span> Mulieri quoque dixit : Multiplicabo ærumnas tuas, et conceptus tuos : in dolore paries filios, et sub viri potestate eris, et ipse dominabitur tui.
<span id="x3_17" class="vn">17</span> Adæ vero dixit : Quia audisti vocem uxoris tuæ, et comedisti de ligno, ex quo præceperam tibi ne comederes, maledicta terra in opere tuo : in laboribus comedes ex ea cunctis diebus vitæ tuæ.
<span id="x3_18" class="vn">18</span> Spinas et tribulos germinabit tibi, et comedes herbam terræ.
<span id="x3_19" class="vn">19</span> In sudore vultus tui vesceris pane, donec revertaris in terram de qua sumptus es : quia pulvis es et in pulverem reverteris.
<span id="x3_20" class="vn">20</span> Et vocavit Adam nomen uxoris suæ, Heva : eo quod mater esset cunctorum viventium.
<span id="x3_21" class="vn">21</span> Fecit quoque Dominus Deus Adæ et uxori ejus tunicas pelliceas, et induit eos :
<span id="x3_22" class="vn">22</span> et ait : Ecce Adam quasi unus ex nobis factus est, sciens bonum et malum : nunc ergo ne forte mittat manum suam, et sumat etiam de ligno vitæ, et comedat, et vivat in æternum.
<span id="x3_23" class="vn">23</span> Et emisit eum Dominus Deus de paradiso voluptatis, ut operaretur terram de qua sumptus est.
<span id="x3_24" class="vn">24</span> Ejecitque Adam : et collocavit ante paradisum voluptatis cherubim, et flammeum gladium, atque versatilem, ad custodiendam viam ligni vitæ.
</div><div class="calibre5" id="calibre_pb_3"></div></body></html>
