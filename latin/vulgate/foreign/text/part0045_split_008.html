<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Machabæorum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c8" id="c8"><span class="chapter-num">8</span></a> <span id="x8_1" class="vn">1</span> Et audivit Judas nomen Romanorum, quia sunt potentes viribus, et acquiescunt ad omnia quæ postulantur ab eis, et quicumque accesserunt ad eos, statuerunt cum eis amicitias : et quia sunt potentes viribus.
<span id="x8_2" class="vn">2</span> Et audierunt prælia eorum, et virtutes bonas, quas fecerunt in Galatia, quia obtinuerunt eos, et duxerunt sub tributum :
<span id="x8_3" class="vn">3</span> et quanta fecerunt in regione Hispaniæ, et quod in potestatem redegerunt metalla argenti et auri, quæ illic sunt, et possederunt omnem locum consilio suo, et patientia :
<span id="x8_4" class="vn">4</span> locaque quæ longe erant valde ab eis, et reges, qui supervenerant eis ab extremis terræ, contriverunt, et percusserunt eos plaga magna : ceteri autem dant eis tributum omnibus annis.
<span id="x8_5" class="vn">5</span> Et Philippum et Persen Ceteorum regem, et ceteros qui adversum eos arma tulerant, contriverunt in bello, et obtinuerunt eos :
<span id="x8_6" class="vn">6</span> et Antiochum magnum regem Asiæ, qui eis pugnam intulerat habens centum viginti elephantos, et equitatum, et currus, et exercitum magnum valde, contritum ab eis :
<span id="x8_7" class="vn">7</span> et quia ceperunt eum vivum, et statuerunt ei ut daret ipse, et qui regnarent post ipsum, tributum magnum, et daret obsides, et constitutum,
<span id="x8_8" class="vn">8</span> et regionem Indorum, et Medos, et Lydos, de optimis regionibus eorum : et acceptas eas ab eis, dederunt Eumeni regi,
<span id="x8_9" class="vn">9</span> et quia qui erant apud Helladam, voluerunt ire, et tollere eos : et innotuit sermo his,
<span id="x8_10" class="vn">10</span> et miserunt ad eos ducem unum, et pugnaverunt contra illos, et ceciderunt ex eis multi, et captivas duxerunt uxores eorum et filios, et diripuerunt eos, et terram eorum possederunt, et destruxerunt muros eorum, et in servitutem illos redegerunt usque in hunc diem :
<span id="x8_11" class="vn">11</span> et residua regna, et insulas, quæ aliquando restiterant illis, exterminaverunt, et in potestatem redegerunt.
<span id="x8_12" class="vn">12</span> Cum amicis autem suis, et qui in ipsis requiem habebant, conservaverunt amicitiam, et obtinuerunt regna, quæ erant proxima, et quæ erant longe : quia quicumque audiebant nomen eorum, timebant eos :
<span id="x8_13" class="vn">13</span> quibus vero vellent auxilio esse ut regnarent, regnabant : quos autem vellent, regno deturbabant : et exaltati sunt valde.
<span id="x8_14" class="vn">14</span> Et in omnibus istis nemo portabat diadema, nec induebatur purpura, ut magnificaretur in ea.
<span id="x8_15" class="vn">15</span> Et quia curiam fecerunt sibi, et quotidie consulebant trecentos viginti consilium agentes semper de multitudine, ut quæ digna sunt, gerant :
<span id="x8_16" class="vn">16</span> et committunt uni homini magistratum suum per singulos annos dominari universæ terræ suæ, et omnes obediunt uni, et non est invidia, neque zelus inter eos.<br class="calibre6"/><br class="calibre6"/>
<span id="x8_17" class="vn">17</span> Et elegit Judas Eupolemum filium Joannis filii Jacob, et Jasonem filium Eleazari, et misit eos Romam constituere cum illis amicitiam et societatem :
<span id="x8_18" class="vn">18</span> et ut auferrent ab eis jugum Græcorum, quia viderunt quod in servitutem premerent regnum Israël.
<span id="x8_19" class="vn">19</span> Et abierunt Romam viam multam valde, et introierunt curiam, et dixerunt :
<span id="x8_20" class="vn">20</span> Judas Machabæus, et fratres ejus, et populus Judæorum, miserunt nos ad vos statuere vobiscum societatem et pacem, et conscribere nos socios et amicos vestros.
<span id="x8_21" class="vn">21</span> Et placuit sermo in conspectu eorum.
<span id="x8_22" class="vn">22</span> Et hoc rescriptum est quod rescripserunt in tabulis æreis, et miserunt in Jerusalem, ut esset apud eos ibi memoriale pacis et societatis :
<span id="x8_23" class="vn">23</span> Bene sit Romanis, et genti Judæorum, in mari et in terra in æternum : gladiusque et hostis procul sit ab eis.
<span id="x8_24" class="vn">24</span> Quod si institerit bellum Romanis prius, aut omnibus sociis eorum in omni dominatione eorum,
<span id="x8_25" class="vn">25</span> auxilium feret gens Judæorum, prout tempus dictaverit, corde pleno :
<span id="x8_26" class="vn">26</span> et præliantibus non dabunt, neque subministrabunt triticum, arma, pecuniam, naves, sicut placuit Romanis : et custodient mandata eorum, nihil ab eis accipientes.
<span id="x8_27" class="vn">27</span> Similiter autem et si genti Judæorum prius acciderit bellum, adjuvabunt Romani ex animo, prout eis tempus permiserit :
<span id="x8_28" class="vn">28</span> et adjuvantibus non dabitur triticum, arma, pecunia, naves, sicut placuit Romanis : et custodient mandata eorum absque dolo :
<span id="x8_29" class="vn">29</span> secundum hæc verba constituerunt Romani populo Judæorum.
<span id="x8_30" class="vn">30</span> Quod si post hæc verba hi aut illi addere aut demere ad hæc aliquid voluerint, facient ex proposito suo : et quæcumque addiderint, vel dempserint, rata erunt.
<span id="x8_31" class="vn">31</span> Sed et de malis, quæ Demetrius rex fecit in eos, scripsimus ei, dicentes : Quare gravasti jugum tuum super amicos nostros, et socios Judæos ?
<span id="x8_32" class="vn">32</span> si ergo iterum adierint nos, adversum te faciemus illis judicium, et pugnabimus tecum mari terraque.
</div><div class="calibre5" id="calibre_pb_8"></div></body></html>
