<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c44" id="c44"><span class="chapter-num">44</span></a> <span id="x44_1" class="vn">1</span> Præcepit autem Joseph dispensatori domus suæ, dicens : Imple saccos eorum frumento, quantum possunt capere : et pone pecuniam singulorum in summitate sacci.
<span id="x44_2" class="vn">2</span> Scyphum autem meum argenteum, et pretium quod dedit tritici, pone in ore sacci junioris. Factumque est ita.
<span id="x44_3" class="vn">3</span> Et orto mane, dimissi sunt cum asinis suis.
<span id="x44_4" class="vn">4</span> Jamque urbem exierant, et processerant paululum : tunc Joseph accersito dispensatore domus, Surge, inquit, et persequere viros : et apprehensis dicito : Quare reddidistis malum pro bono ?
<span id="x44_5" class="vn">5</span> scyphus, quem furati estis, ipse est in quo bibit dominus meus, et in quo augurari solet : pessimam rem fecistis.
<span id="x44_6" class="vn">6</span> Fecit ille ut jusserat : et apprehensis per ordinem locutus est.
<span id="x44_7" class="vn">7</span> Qui responderunt : Quare sic loquitur dominus noster, ut servi tui tantum flagitii commiserint ?
<span id="x44_8" class="vn">8</span> pecuniam, quam invenimus in summitate saccorum, reportavimus ad te de terra Chanaan : et quomodo consequens est ut furati simus de domo domini tui aurum vel argentum ?
<span id="x44_9" class="vn">9</span> apud quemcumque fuerit inventum servorum tuorum quod quæris, moriatur, et nos erimus servi domini nostri.
<span id="x44_10" class="vn">10</span> Qui dixit eis : Fiat juxta vestram sententiam : apud quemcumque fuerit inventus, ipse sit servus meus, vos autem eritis innoxii.
<span id="x44_11" class="vn">11</span> Itaque festinato deponentes in terram saccos, aperuerunt singuli.
<span id="x44_12" class="vn">12</span> Quos scrutatus, incipiens a majore usque ad minimum, invenit scyphum in sacco Benjamin.
<span id="x44_13" class="vn">13</span> At illi, scissis vestibus, oneratisque rursum asinis, reversi sunt in oppidum.
<span id="x44_14" class="vn">14</span> Primusque Judas cum fratribus ingressus est ad Joseph (necdum enim de loco abierat) omnesque ante eum pariter in terram corruerunt.
<span id="x44_15" class="vn">15</span> Quibus ille ait : Cur sic agere voluistis ? an ignoratis quod non sit similis mei in augurandi scientia ?
<span id="x44_16" class="vn">16</span> Cui Judas : Quid respondebimus, inquit, domino meo ? vel quid loquemur, aut juste poterimus obtendere ? Deus invenit iniquitatem servorum tuorum : en omnes servi sumus domini mei, et nos, et apud quem inventus est scyphus.
<span id="x44_17" class="vn">17</span> Respondit Joseph : Absit a me ut sic agam : qui furatus est scyphum, ipse sit servus meus : vos autem abite liberi ad patrem vestrum.
<span id="x44_18" class="vn">18</span> Accedens autem propius Judas, confidenter ait : Oro, domini mi, loquatur servus tuus verbum in auribus tuis, et ne irascaris famulo tuo : tu es enim post Pharaonem
<span id="x44_19" class="vn">19</span> dominus meus. Interrogasti prius servos tuos : Habetis patrem aut fratrem ?
<span id="x44_20" class="vn">20</span> et nos respondimus tibi domino meo : Est nobis pater senex, et puer parvulus, qui in senectute illius natus est : cujus uterinus frater mortuus est : et ipsum solum habet mater sua, pater vero tenere diliget eum.
<span id="x44_21" class="vn">21</span> Dixistique servis tuis : Adducite eum ad me, et ponam oculos meos super illum.
<span id="x44_22" class="vn">22</span> Suggessimus domino meo : Non potest puer relinquere patrem suum : si enim illum dimiserit, morietur.
<span id="x44_23" class="vn">23</span> Et dixisti servis tuis : Nisi venerit frater vester minimus vobiscum, non videbitis amplius faciem meam.
<span id="x44_24" class="vn">24</span> Cum ergo ascendissemus ad famulum tuum patrem nostrum, narravimus ei omnia quæ locutus est dominus meus.
<span id="x44_25" class="vn">25</span> Et dixit pater noster : Revertimini, et emite nobis parum tritici.
<span id="x44_26" class="vn">26</span> Cui diximus : Ire non possumus : si frater noster minimus descenderit nobiscum, proficiscemur simul : alioquin illo absente, non audemus videre faciem viri.
<span id="x44_27" class="vn">27</span> Ad quæ ille respondit : Vos scitis quod duos genuerit mihi uxor mea.
<span id="x44_28" class="vn">28</span> Egressus est unus, et dixistis : Bestia devoravit eum : et hucusque non comparet.
<span id="x44_29" class="vn">29</span> Si tuleritis et istum, et aliquid ei in via contigerit, deducetis canos meos cum mœrore ad inferos.
<span id="x44_30" class="vn">30</span> Igitur si intravero ad servum tuum patrem nostrum, et puer defuerit (cum anima illius ex hujus anima pendeat),
<span id="x44_31" class="vn">31</span> videritque eum non esse nobiscum, morietur, et deducent famuli tui canos ejus cum dolore ad inferos.
<span id="x44_32" class="vn">32</span> Ego proprie servus tuus sim qui in meam hunc recepi fidem, et spopondi dicens : Nisi reduxero eum, peccati reus ero in patrem meum omni tempore.
<span id="x44_33" class="vn">33</span> Manebo itaque servus tuus pro puero in ministerio domini mei, et puer ascendat cum fratribus suis.
<span id="x44_34" class="vn">34</span> Non enim possum redire ad patrem meum, absente puero : ne calamitatis, quæ oppressura est patrem meum, testis assistam.
</div><div class="calibre5" id="calibre_pb_44"></div></body></html>
