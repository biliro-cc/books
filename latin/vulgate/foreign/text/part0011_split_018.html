<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum III - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c18" id="c18"><span class="chapter-num">18</span></a> <span id="x18_1" class="vn">1</span> Post dies multos factum est verbum Domini ad Eliam, in anno tertio, dicens : Vade, et ostende te Achab, ut dem pluviam super faciem terræ.
<span id="x18_2" class="vn">2</span> Ivit ergo Elias, ut ostenderet se Achab : erat autem fames vehemens in Samaria.
<span id="x18_3" class="vn">3</span> Vocavitque Achab Abdiam dispensatorem domus suæ : Abdias autem timebat Dominum valde.
<span id="x18_4" class="vn">4</span> Nam cum interficeret Jezabel prophetas Domini, tulit ille centum prophetas, et abscondit eos quinquagenos et quinquagenos in speluncis, et pavit eos pane et aqua.
<span id="x18_5" class="vn">5</span> Dixit ergo Achab ad Abdiam : Vade in terram ad universos fontes aquarum, et in cunctas valles, si forte possimus invenire herbam, et salvare equos et mulos, et non penitus jumenta intereant.
<span id="x18_6" class="vn">6</span> Diviseruntque sibi regiones ut circuirent eas : Achab ibat per viam unam, et Abdias per viam alteram seorsum.
<span id="x18_7" class="vn">7</span> Cumque esset Abdias in via, Elias occurrit ei : qui cum cognovisset eum, cecidit super faciem suam, et ait : Num tu es, domine mi, Elias ?
<span id="x18_8" class="vn">8</span> Cui ille respondit : Ego. Vade, et dic domino tuo : Adest Elias.
<span id="x18_9" class="vn">9</span> Et ille : Quid peccavi, inquit, quoniam tradis me servum tuum in manu Achab, ut interficiat me ?
<span id="x18_10" class="vn">10</span> Vivit Dominus Deus tuus, quia non est gens aut regnum quo non miserit dominus meus te requirens : et respondentibus cunctis : Non est hic : adjuravit regna singula et gentes, eo quod minime reperireris.
<span id="x18_11" class="vn">11</span> Et nunc tu dicis mihi : Vade, et dic domino tuo : Adest Elias.
<span id="x18_12" class="vn">12</span> Cumque recessero a te, spiritus Domini asportabit te in locum quem ego ignoro : et ingressus nuntiabo Achab, et non inveniens te, interficiet me : servus autem tuus timet Dominum ab infantia sua.
<span id="x18_13" class="vn">13</span> Numquid non indicatum est tibi domino meo quid fecerim cum interficeret Jezabel prophetas Domini, quod absconderim de prophetis Domini centum viros, quinquagenos et quinquagenos, in speluncis, et paverim eos pane et aqua ?
<span id="x18_14" class="vn">14</span> et nunc tu dicis : Vade, et dic domino tuo : Adest Elias : ut interficiat me ?
<span id="x18_15" class="vn">15</span> Et dixit Elias : Vivit Dominus exercituum, ante cujus vultum sto, quia hodie apparebo ei.
<span id="x18_16" class="vn">16</span> Abiit ergo Abdias in occursum Achab, et indicavit ei : venitque Achab in occursum Eliæ.
<span id="x18_17" class="vn">17</span> Et cum vidisset eum, ait : Tune es ille, qui conturbas Israël ?
<span id="x18_18" class="vn">18</span> Et ille ait : Non ego turbavi Israël, sed tu, et domus patris tui, qui dereliquistis mandata Domini, et secuti estis Baalim.<br class="calibre6"/><br class="calibre6"/>
<span id="x18_19" class="vn">19</span> Verumtamen nunc mitte, et congrega ad me universum Israël in monte Carmeli, et prophetas Baal quadringentos quinquaginta, prophetasque lucorum quadringentos, qui comedunt de mensa Jezabel.
<span id="x18_20" class="vn">20</span> Misit Achab ad omnes filios Israël, et congregavit prophetas in monte Carmeli.
<span id="x18_21" class="vn">21</span> Accedens autem Elias ad omnem populum, ait : Usquequo claudicatis in duas partes ? si Dominus est Deus, sequimini eum : si autem Baal, sequimini illum. Et non respondit ei populus verbum.
<span id="x18_22" class="vn">22</span> Et ait rursus Elias ad populum : Ego remansi propheta Domini solus : prophetæ autem Baal quadringenti et quinquaginta viri sunt.
<span id="x18_23" class="vn">23</span> Dentur nobis duo boves, et illi eligant sibi bovem unum, et in frusta cædentes ponant super ligna, ignem autem non supponant : et ego faciam bovem alterum, et imponam super ligna, ignem autem non supponam.
<span id="x18_24" class="vn">24</span> Invocate nomina deorum vestrorum, et ego invocabo nomen Domini mei : et Deus qui exaudierit per ignem, ipse sit Deus. Respondens omnis populus ait : Optima propositio.
<span id="x18_25" class="vn">25</span> Dixit ergo Elias prophetis Baal : Eligite vobis bovem unum, et facite primi, quia vos plures estis : et invocate nomina deorum vestrorum, ignemque non supponatis.
<span id="x18_26" class="vn">26</span> Qui cum tulissent bovem quem dederat eis, fecerunt : et invocabant nomen Baal de mane usque ad meridiem, dicentes : Baal, exaudi nos. Et non erat vox, nec qui responderet : transiliebantque altare quod fecerant.
<span id="x18_27" class="vn">27</span> Cumque esset jam meridies, illudebat illis Elias, dicens : Clamate voce majore : deus enim est, et forsitan loquitur, aut in diversorio est, aut in itinere, aut certe dormit, ut excitetur.
<span id="x18_28" class="vn">28</span> Clamabant ergo voce magna, et incidebant se juxta ritum suum cultris et lanceolis, donec perfunderentur sanguine.
<span id="x18_29" class="vn">29</span> Postquam autem transiit meridies, et illis prophetantibus venerat tempus quo sacrificium offerri solet, nec audiebatur vox, nec aliquis respondebat, nec attendebat orantes,
<span id="x18_30" class="vn">30</span> dixit Elias omni populo : Venite ad me.<br class="calibre6"/><br class="calibre6"/> Et accedente ad se populo, curavit altare Domini quod destructum fuerat.
<span id="x18_31" class="vn">31</span> Et tulit duodecim lapides juxta numerum tribuum filiorum Jacob, ad quem factus est sermo Domini, dicens : Israël erit nomen tuum.
<span id="x18_32" class="vn">32</span> Et ædificavit de lapidibus altare in nomine Domini : fecitque aquæductum, quasi per duas aratiunculas in circuitu altaris,
<span id="x18_33" class="vn">33</span> et composuit ligna : divisitque per membra bovem, et posuit super ligna,
<span id="x18_34" class="vn">34</span> et ait : Implete quatuor hydrias aqua, et fundite super holocaustum et super ligna. Rursumque dixit : Etiam secundo hoc facite. Qui cum fecissent secundo, ait : Etiam tertio idipsum facite. Feceruntque tertio,
<span id="x18_35" class="vn">35</span> et currebant aquæ circum altare, et fossa aquæductus repleta est.
<span id="x18_36" class="vn">36</span> Cumque jam tempus esset ut offerretur holocaustum, accedens Elias propheta ait : Domine Deus Abraham, et Isaac, et Israël, ostende hodie quia tu es Deus Israël, et ego servus tuus, et juxta præceptum tuum feci omnia verba hæc.
<span id="x18_37" class="vn">37</span> Exaudi me, Domine, exaudi me : ut discat populus iste quia tu es Dominus Deus, et tu convertisti cor eorum iterum.
<span id="x18_38" class="vn">38</span> Cecidit autem ignis Domini, et voravit holocaustum, et ligna, et lapides, pulverem quoque, et aquam quæ erat in aquæductu lambens.
<span id="x18_39" class="vn">39</span> Quod cum vidisset omnis populus, cecidit in faciem suam, et ait : Dominus ipse est Deus, Dominus ipse est Deus.
<span id="x18_40" class="vn">40</span> Dixitque Elias ad eos : Apprehendite prophetas Baal, et ne unus quidem effugiat ex eis. Quos cum apprehendissent, duxit eos Elias ad torrentem Cison, et interfecit eos ibi.<br class="calibre6"/><br class="calibre6"/>
<span id="x18_41" class="vn">41</span> Et ait Elias ad Achab : Ascende, comede, et bibe, quia sonus multæ pluviæ est.
<span id="x18_42" class="vn">42</span> Ascendit Achab ut comederet et biberet : Elias autem ascendit in verticem Carmeli, et pronus in terram posuit faciem suam inter genua sua,
<span id="x18_43" class="vn">43</span> et dixit ad puerum suum : Ascende, et prospice contra mare. Qui cum ascendisset, et contemplatus esset, ait : Non est quidquam. Et rursum ait illi : Revertere septem vicibus.
<span id="x18_44" class="vn">44</span> In septima autem vice, ecce nubecula parva quasi vestigium hominis ascendebat de mari. Qui ait : Ascende, et dic Achab : Junge currum tuum et descende, ne occupet te pluvia.
<span id="x18_45" class="vn">45</span> Cumque se verteret huc atque illuc, ecce cæli contenebrati sunt, et nubes, et ventus, et facta est pluvia grandis. Ascendens itaque Achab, abiit in Jezrahel :
<span id="x18_46" class="vn">46</span> et manus Domini facta est super Eliam, accinctisque lumbis currebat ante Achab, donec veniret in Jezrahel.
</div><div class="calibre5" id="calibre_pb_18"></div></body></html>
