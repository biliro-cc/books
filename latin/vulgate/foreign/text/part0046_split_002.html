<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Machabæorum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Invenitur autem in descriptionibus Jeremiæ prophetæ, quod jussit eos ignem accipere qui transmigrabant, ut significatum est, et ut mandavit transmigratis.
<span id="x2_2" class="vn">2</span> Et dedit illis legem, ne obliviscerentur præcepta Domini, et non exerrarent mentibus, videntes simulacra aurea et argentea, et ornamenta eorum.
<span id="x2_3" class="vn">3</span> Et alia hujusmodi dicens, hortabatur ne legem amoverent a corde suo.
<span id="x2_4" class="vn">4</span> Erat autem in ipsa scriptura, quomodo tabernaculum et arcam jussit propheta divino responso ad se facto comitari secum, usquequo exiit in montem in quo Moyses ascendit, et vidit Dei hæreditatem.
<span id="x2_5" class="vn">5</span> Et veniens ibi Jeremias, invenit locum speluncæ : et tabernaculum, et arcam, et altare incensi intulit illuc, et ostium obstruxit.
<span id="x2_6" class="vn">6</span> Et accesserunt quidam simul, qui sequebantur, ut notarent sibi locum : et non potuerunt invenire.
<span id="x2_7" class="vn">7</span> Ut autem cognovit Jeremias, culpans illos dixit : Quod ignotus erit locus donec congreget Deus congregationem populi, et propitius fiat :
<span id="x2_8" class="vn">8</span> et tunc Dominus ostendet hæc, et apparebit majestas Domini, et nubes erit, sicut et Moysi manifestabatur, et sicut cum Salomon petiit ut locus sanctificaretur magno Deo, manifestabat hæc.
<span id="x2_9" class="vn">9</span> Magnifice etenim sapientiam tractabat : et ut sapientiam habens, obtulit sacrificium dedicationis et consummationis templi.
<span id="x2_10" class="vn">10</span> Sicut et Moyses orabat ad Dominum, et descendit ignis de cælo et consumpsit holocaustum, sic et Salomon oravit, et descendit ignis de cælo et consumpsit holocaustum.
<span id="x2_11" class="vn">11</span> Et dixit Moyses : Eo quod non sit comestum quod erat pro peccato, consumptum est.
<span id="x2_12" class="vn">12</span> Similiter et Salomon octo diebus celebravit dedicationem.<br class="calibre6"/><br class="calibre6"/>
<span id="x2_13" class="vn">13</span> Inferebantur autem in descriptionibus et commentariis Nehemiæ hæc eadem : et ut construens bibliothecam congregavit de regionibus libros et prophetarum et David, et epistolas regum, et de donariis.
<span id="x2_14" class="vn">14</span> Similiter autem et Judas ea quæ deciderant per bellum quod nobis acciderat, congregavit omnia, et sunt apud nos.
<span id="x2_15" class="vn">15</span> Si ergo desideratis hæc, mittite qui perferant vobis.
<span id="x2_16" class="vn">16</span> Acturi itaque purificationem scripsimus vobis : bene ergo facietis, si egeritis hos dies.
<span id="x2_17" class="vn">17</span> Deus autem, qui liberavit populum suum, et reddidit hæreditatem omnibus, et regnum, et sacerdotium, et sanctificationem,
<span id="x2_18" class="vn">18</span> sicut promisit in lege, speramus quod cito nostri miserebitur, et congregavit de sub cælo in locum sanctum.
<span id="x2_19" class="vn">19</span> Eripuit enim nos de magnis periculis, et locum purgavit.<br class="calibre6"/><br class="calibre6"/>
<span id="x2_20" class="vn">20</span> De Juda vero Machabæo, et fratribus ejus, et de templi magni purificatione, et de aræ dedicatione,
<span id="x2_21" class="vn">21</span> sed et de præliis quæ pertinent ad Antiochum Nobilem et filium ejus Eupatorem,
<span id="x2_22" class="vn">22</span> et de illuminationibus quæ de cælo factæ sunt ad eos qui pro Judæis fortiter fecerunt, ita ut universam regionem, cum pauci essent, vindicarent, et barbaram multitudinem fugarent,
<span id="x2_23" class="vn">23</span> et famosissimum in toto orbe templum recuperarent, et civitatem liberarent, et leges quæ abolitæ erant, restituerentur, Domino cum omni tranquillitate propitio facto illis.
<span id="x2_24" class="vn">24</span> Itemque ab Jasone Cyrenæo quinque libris comprehensa tentavimus nos uno volumine breviare.
<span id="x2_25" class="vn">25</span> Considerantes enim multitudinem librorum, et difficultatem volentibus aggredi narrationes historiarum propter multitudinem rerum,
<span id="x2_26" class="vn">26</span> curavimus volentibus quidem legere, ut esset animi oblectatio : studiosis vero, ut facilius possint memoriæ commendare : omnibus autem legentibus utilitas conferatur.
<span id="x2_27" class="vn">27</span> Et nobis quidem ipsis, qui hoc opus breviandi causa suscepimus, non facilem laborem, immo vero negotium plenum vigiliarum et sudoris assumpsimus.
<span id="x2_28" class="vn">28</span> Sicut hi qui præparant convivium, et quærunt aliorum voluntati parere propter multorum gratiam, libenter laborem sustinemus.
<span id="x2_29" class="vn">29</span> Veritatem quidem de singulis auctoribus concedentes, ipsi autem secundum datam formam brevitati studentes.
<span id="x2_30" class="vn">30</span> Sicut enim novæ domus architecto de universa structura curandum est ; ei vero qui pingere curat, quæ apta sunt ad ornatum exquirenda sunt : ita æstimandum est et in nobis.
<span id="x2_31" class="vn">31</span> Etenim intellectum colligere, et ordinare sermonem, et curiosius partes singulas quasque disquirere, historiæ congruit auctori :
<span id="x2_32" class="vn">32</span> brevitatem vero dictionis sectari, et executiones rerum vitare, brevianti concedendum est.
<span id="x2_33" class="vn">33</span> Hinc ergo narrationem incipiemus : de præfatione tantum dixisse sufficiat. Stultum etenim est ante historiam effluere, in ipsa autem historia succingi.
</div><div class="calibre5" id="calibre_pb_2"></div></body></html>
