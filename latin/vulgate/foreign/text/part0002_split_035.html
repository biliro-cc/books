<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c35" id="c35"><span class="chapter-num">35</span></a> <span id="x35_1" class="vn">1</span> Igitur congregata omni turba filiorum Israël, dixit ad eos : Hæc sunt quæ jussit Dominus fieri.
<span id="x35_2" class="vn">2</span> Sex diebus facietis opus : septimus dies erit vobis sanctus, sabbatum, et requies Domini : qui fecerit opus in eo, occidetur.
<span id="x35_3" class="vn">3</span> Non succendetis ignem in omnibus habitaculis vestris per diem sabbati.
<span id="x35_4" class="vn">4</span> Et ait Moyses ad omnem catervam filiorum Israël : Iste est sermo quem præcepit Dominus, dicens :
<span id="x35_5" class="vn">5</span> Separate apud vos primitias Domino. Omnis voluntarius et prono animo offerat eas Domino : aurum et argentum, et æs,
<span id="x35_6" class="vn">6</span> hyacinthum et purpuram, coccumque bis tinctum, et byssum, pilos caprarum,
<span id="x35_7" class="vn">7</span> pellesque arietum rubricatas, et janthinas, ligna setim,
<span id="x35_8" class="vn">8</span> et oleum ad luminaria concinnanda, et ut conficiatur unguentum, et thymiama suavissimum,
<span id="x35_9" class="vn">9</span> lapides onychinos, et gemmas ad ornatum superhumeralis et rationalis.
<span id="x35_10" class="vn">10</span> Quisque vestrum sapiens est, veniat, et faciat quod Dominus imperavit :
<span id="x35_11" class="vn">11</span> tabernaculum scilicet, et tectum ejus, atque operimentum, annulos, et tabulata cum vectibus, paxillos, et bases :
<span id="x35_12" class="vn">12</span> arcam et vectes, propitiatorium, et velum, quod ante illud oppanditur :
<span id="x35_13" class="vn">13</span> mensam cum vectibus et vasis, et propositionis panibus :
<span id="x35_14" class="vn">14</span> candelabrum ad luminaria sustentanda, vasa illius et lucernas, et oleum ad nutrimenta ignium :
<span id="x35_15" class="vn">15</span> altare thymiamatis, et vectes, et oleum unctionis et thymiama ex aromatibus : tentorium ad ostium tabernaculi :
<span id="x35_16" class="vn">16</span> altare holocausti, et craticulam ejus æneam cum vectibus et vasis suis : labrum et basim ejus :
<span id="x35_17" class="vn">17</span> cortinas atrii cum columnis et basibus, tentorium in foribus vestibuli,
<span id="x35_18" class="vn">18</span> paxillos tabernaculi et atrii cum funiculis suis :
<span id="x35_19" class="vn">19</span> vestimenta, quorum usus est in ministerio sanctuarii, vestes Aaron pontificis ac filiorum ejus, ut sacerdotio fungantur mihi.
<span id="x35_20" class="vn">20</span> Egressaque omnis multitudo filiorum Israël de conspectu Moysi,
<span id="x35_21" class="vn">21</span> obtulerunt mente promptissima atque devota primitias Domino, ad faciendum opus tabernaculi testimonii. Quidquid ad cultum et ad vestes sanctas necessarium erat,
<span id="x35_22" class="vn">22</span> viri cum mulieribus præbuerunt, armillas et inaures, annulos et dextralia : omne vas aureum in donaria Domini separatum est.
<span id="x35_23" class="vn">23</span> Si quis habebat hyacinthum, et purpuram, coccumque bis tinctum, byssum et pilos caprarum, pelles arietum rubricatas, et janthinas,
<span id="x35_24" class="vn">24</span> argenti, ærisque metalla, obtulerunt Domino, lignaque setim in varios usus.
<span id="x35_25" class="vn">25</span> Sed et mulieres doctæ, quæ neverant, dederunt hyacinthum, purpuram, et vermiculum, ac byssum,
<span id="x35_26" class="vn">26</span> et pilos caprarum, sponte propria cuncta tribuentes.
<span id="x35_27" class="vn">27</span> Principes vero obtulerunt lapides onychinos, et gemmas ad superhumerale et rationale,
<span id="x35_28" class="vn">28</span> aromataque et oleum ad luminaria concinnanda, et ad præparandum unguentum, ac thymiama odoris suavissimi componendum.
<span id="x35_29" class="vn">29</span> Omnes viri et mulieres mente devota obtulerunt donaria, ut fierent opera, quæ jusserat Dominus per manum Moysi. Cuncti filii Israël voluntaria Domino dedicaverunt.<br class="calibre6"/><br class="calibre6"/>
<span id="x35_30" class="vn">30</span> Dixitque Moyses ad filios Israël : Ecce, vocavit Dominus ex nomine Beseleel filium Uri, filii Hur de tribu Juda,
<span id="x35_31" class="vn">31</span> implevitque eum spiritu Dei, sapientia et intelligentia, et scientia et omni doctrina,
<span id="x35_32" class="vn">32</span> ad excogitandum, et faciendum opus in auro, et argento, et ære,
<span id="x35_33" class="vn">33</span> sculpendisque lapidibus, et opere carpentario, quidquid fabre adinveniri potest,
<span id="x35_34" class="vn">34</span> dedit in corde ejus : Ooliab quoque filium Achisamech de tribu Dan :
<span id="x35_35" class="vn">35</span> ambos erudivit sapientia, ut faciant opera abietarii, polymitarii, ac plumarii, de hyacintho ac purpura, coccoque bis tincto, et bysso, et texant omnia, ac nova quæque reperiant.
</div><div class="calibre5" id="calibre_pb_35"></div></body></html>
