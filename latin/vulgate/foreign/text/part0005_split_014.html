<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Filii estote Domini Dei vestri : non vos incidetis, nec facietis calvitium super mortuo :
<span id="x14_2" class="vn">2</span> quoniam populus sanctus es Domino Deo tuo, et te elegit ut sis ei in populum peculiarem de cunctis gentibus, quæ sunt super terram.
<span id="x14_3" class="vn">3</span> Ne comedatis quæ immunda sunt.
<span id="x14_4" class="vn">4</span> Hoc est animal quod comedere debetis : bovem, et ovem, et capram,
<span id="x14_5" class="vn">5</span> cervum et capream, bubalum, tragelaphum, pygargum, orygem, camelopardalum.
<span id="x14_6" class="vn">6</span> Omne animal, quod in duas partes findit ungulam, et ruminat, comedetis.
<span id="x14_7" class="vn">7</span> De his autem, quæ ruminant, et ungulam non findunt, comedere non debetis, ut camelum, leporem, chœrogryllum : hæc, quia ruminant et non dividunt ungulam, immunda erunt vobis.
<span id="x14_8" class="vn">8</span> Sus quoque, quoniam dividat ungulam et non ruminat, immunda erit. Carnibus eorum non vescemini, et cadavera non tangetis.
<span id="x14_9" class="vn">9</span> Hæc comedetis ex omnibus quæ morantur in aquis : quæ habent pinnulas et squamas, comedite :
<span id="x14_10" class="vn">10</span> quæ absque pinnulis et squamis sunt, ne comedatis, quia immunda sunt.
<span id="x14_11" class="vn">11</span> Omnes aves mundas comedite.
<span id="x14_12" class="vn">12</span> Immundas ne comedatis : aquilam scilicet, et gryphem, et haliæetum,
<span id="x14_13" class="vn">13</span> ixion et vulturem ac milvum juxta genus suum :
<span id="x14_14" class="vn">14</span> et omne corvini generis,
<span id="x14_15" class="vn">15</span> et struthionem, ac noctuam, et larum, atque accipitrem juxta genus suum :
<span id="x14_16" class="vn">16</span> herodium ac cygnum, et ibin,
<span id="x14_17" class="vn">17</span> ac mergulum, porphyrionem, et nycticoracem,
<span id="x14_18" class="vn">18</span> onocrotalum, et charadrium, singula in genere suo : upupam quoque et vespertilionem.
<span id="x14_19" class="vn">19</span> Et omne quod reptat et pennulas habet, immundum erit, et non comedetur.
<span id="x14_20" class="vn">20</span> Omne quod mundum est, comedite.
<span id="x14_21" class="vn">21</span> Quidquid autem morticinum est, ne vescamini ex eo. Peregrino, qui intra portas tuas est, da ut comedat, aut vende ei : quia tu populus sanctus Domini Dei tui es. Non coques hædum in lacte matris suæ.<br class="calibre6"/><br class="calibre6"/>
<span id="x14_22" class="vn">22</span> Decimam partem separabis de cunctis fructibus tuis qui nascuntur in terra per annos singulos,
<span id="x14_23" class="vn">23</span> et comedes in conspectu Domini Dei tui in loco quem elegerit, ut in eo nomen illius invocetur, decimam frumenti tui, et vini, et olei, et primogenita de armentis et ovibus tuis : ut discas timere Dominum Deum tuum omni tempore.
<span id="x14_24" class="vn">24</span> Cum autem longior fuerit via, et locus quem elegerit Dominus Deus tuus, tibique benedixerit, nec potueris ad eum hæc cuncta portare,
<span id="x14_25" class="vn">25</span> vendes omnia, et in pretium rediges, portabisque manu tua, et proficisceris ad locum quem elegerit Dominus Deus tuus :
<span id="x14_26" class="vn">26</span> et emes ex eadem pecunia quidquid tibi placuerit, sive ex armentis, sive ex ovibus, vinum quoque et siceram, et omne quod desiderat anima tua : et comedes coram Domino Deo tuo, et epulaberis tu et domus tua :
<span id="x14_27" class="vn">27</span> et Levites qui intra portas tuas est, cave ne derelinquas eum, quia non habet aliam partem in possessione tua.
<span id="x14_28" class="vn">28</span> Anno tertio separabis aliam decimam ex omnibus quæ nascuntur tibi eo tempore, et repones intra januas tuas.
<span id="x14_29" class="vn">29</span> Venietque Levites qui aliam non habet partem nec possessionem tecum, et peregrinus ac pupillus et vidua, qui intra portas tuas sunt, et comedent et saturabuntur : ut benedicat tibi Dominus Deus tuus in cunctis operibus manuum tuarum quæ feceris.
</div><div class="calibre5" id="calibre_pb_14"></div></body></html>
