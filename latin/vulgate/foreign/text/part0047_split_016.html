<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c16" id="c16"><span class="chapter-num">16</span></a> <span id="x16_1" class="vn">1</span> Et accesserunt ad eum pharisæi et sadducæi tentantes : et rogaverunt eum ut signum de cælo ostenderet eis.
<span id="x16_2" class="vn">2</span> At ille respondens, ait illis : Facto vespere dicitis : Serenum erit, rubicundum est enim cælum.
<span id="x16_3" class="vn">3</span> Et mane : Hodie tempestas, rutilat enim triste cælum.
<span id="x16_4" class="vn">4</span> Faciem ergo cæli dijudicare nostis : signa autem temporum non potestis scire ? Generatio mala et adultera signum quærit : et signum non dabitur ei, nisi signum Jonæ prophetæ. Et relictis illis, abiit.<br class="calibre6"/><br class="calibre6"/>
<span id="x16_5" class="vn">5</span> Et cum venissent discipuli ejus trans fretum, obliti sunt panes accipere.
<span id="x16_6" class="vn">6</span> Qui dixit illis : Intuemini, et cavete a fermento pharisæorum et sadducæorum.
<span id="x16_7" class="vn">7</span> At illi cogitabant intra se dicentes : Quia panes non accepimus.
<span id="x16_8" class="vn">8</span> Sciens autem Jesus, dixit : Quid cogitatis intra vos modicæ fidei, quia panes non habetis ?
<span id="x16_9" class="vn">9</span> Nondum intelligitis, neque recordamini quinque panum in quinque millia hominum, et quot cophinos sumpsistis ?
<span id="x16_10" class="vn">10</span> neque septem panum in quatuor millia hominum, et quot sportas sumpsistis ?
<span id="x16_11" class="vn">11</span> Quare non intelligitis, quia non de pane dixi vobis : Cavete a fermento pharisæorum et sadducæorum ?
<span id="x16_12" class="vn">12</span> Tunc intellexerunt quia non dixerit cavendum a fermento panum, sed a doctrina pharisæorum et sadducæorum.<br class="calibre6"/><br class="calibre6"/>
<span id="x16_13" class="vn">13</span> Venit autem Jesus in partes Cæsareæ Philippi : et interrogabat discipulos suos, dicens : Quem dicunt homines esse Filium hominis ?
<span id="x16_14" class="vn">14</span> At illi dixerunt : Alii Joannem Baptistam, alii autem Eliam, alii vero Jeremiam, aut unum ex prophetis.
<span id="x16_15" class="vn">15</span> Dicit illis Jesus : Vos autem, quem me esse dicitis ?
<span id="x16_16" class="vn">16</span> Respondens Simon Petrus dixit : Tu es Christus, Filius Dei vivi.
<span id="x16_17" class="vn">17</span> Respondens autem Jesus, dixit ei : Beatus es Simon Bar Jona : quia caro et sanguis non revelavit tibi, sed Pater meus, qui in cælis est.
<span id="x16_18" class="vn">18</span> Et ego dico tibi, quia tu es Petrus, et super hanc petram ædificabo Ecclesiam meam, et portæ inferi non prævalebunt adversus eam.
<span id="x16_19" class="vn">19</span> Et tibi dabo claves regni cælorum. Et quodcumque ligaveris super terram, erit ligatum et in cælis : et quodcumque solveris super terram, erit solutum et in cælis.
<span id="x16_20" class="vn">20</span> Tunc præcepit discipulis suis ut nemini dicerent quia ipse esset Jesus Christus.<br class="calibre6"/><br class="calibre6"/>
<span id="x16_21" class="vn">21</span> Exinde cœpit Jesus ostendere discipulis suis, quia oporteret eum ire Jerosolymam, et multa pati a senioribus, et scribis, et principibus sacerdotum, et occidi, et tertia die resurgere.
<span id="x16_22" class="vn">22</span> Et assumens eum Petrus, cœpit increpare illum dicens : Absit a te, Domine : non erit tibi hoc.
<span id="x16_23" class="vn">23</span> Qui conversus, dixit Petro : Vade post me Satana, scandalum es mihi : quia non sapis ea quæ Dei sunt, sed ea quæ hominum.
<span id="x16_24" class="vn">24</span> Tunc Jesus dixit discipulis suis : Si quis vult post me venire, abneget semetipsum, et tollat crucem suam, et sequatur me.
<span id="x16_25" class="vn">25</span> Qui enim voluerit animam suam salvam facere, perdet eam : qui autem perdiderit animam suam propter me, inveniet eam.
<span id="x16_26" class="vn">26</span> Quid enim prodest homini, si mundum universum lucretur, animæ vero suæ detrimentum patiatur ? aut quam dabit homo commutationem pro anima sua ?
<span id="x16_27" class="vn">27</span> Filius enim hominis venturus est in gloria Patris sui cum angelis suis : et tunc reddet unicuique secundum opera ejus.
<span id="x16_28" class="vn">28</span> Amen dico vobis, sunt quidam de hic stantibus, qui non gustabunt mortem, donec videant Filium hominis venientem in regno suo.
</div><div class="calibre5" id="calibre_pb_16"></div></body></html>
