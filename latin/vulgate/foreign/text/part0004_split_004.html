<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Locutusque est Dominus ad Moysen et Aaron, dicens :
<span id="x4_2" class="vn">2</span> Tolle summam filiorum Caath de medio Levitarum per domos et familias suas,
<span id="x4_3" class="vn">3</span> a trigesimo anno et supra, usque ad quinquagesimum annum, omnium qui ingrediuntur ut stent et ministrent in tabernaculo fœderis.
<span id="x4_4" class="vn">4</span> Hic est cultus filiorum Caath : tabernaculum fœderis, et Sanctum sanctorum
<span id="x4_5" class="vn">5</span> ingredientur Aaron et filii ejus, quando movenda sunt castra, et deponent velum quod pendet ante fores, involventque eo arcam testimonii,
<span id="x4_6" class="vn">6</span> et operient rursum velamine janthinarum pellium, extendentque desuper pallium totum hyacinthinum, et inducent vectes.
<span id="x4_7" class="vn">7</span> Mensam quoque propositionis involvent hyacinthino pallio, et ponent cum ea thuribula et mortariola, cyathos et crateras ad liba fundenda : panes semper in ea erunt :
<span id="x4_8" class="vn">8</span> extendentque desuper pallium coccineum, quod rursum operient velamento janthinarum pellium, et inducent vectes.
<span id="x4_9" class="vn">9</span> Sument et pallium hyacinthinum, quo operient candelabrum cum lucernis et forcipibus suis et emunctoriis et cunctis vasis olei, quæ ad concinnandas lucernas necessaria sunt :
<span id="x4_10" class="vn">10</span> et super omnia ponent operimentum janthinarum pellium, et inducent vectes.
<span id="x4_11" class="vn">11</span> Necnon et altare aureum involvent hyacinthino vestimento, et extendent desuper operimentum janthinarum pellium, inducentque vectes.
<span id="x4_12" class="vn">12</span> Omnia vasa, quibus ministratur in sanctuario, involvent hyacinthino pallio, et extendent desuper operimentum janthinarum pellium, inducentque vectes.
<span id="x4_13" class="vn">13</span> Sed et altare mundabunt cinere, et involvent illud purpureo vestimento,
<span id="x4_14" class="vn">14</span> ponentque cum eo omnia vasa, quibus in ministerio ejus utuntur, id est, ignium receptacula, fuscinulas ac tridentes, uncinos et batilla. Cuncta vasa altaris operient simul velamine janthinarum pellium, et inducent vectes.
<span id="x4_15" class="vn">15</span> Cumque involverint Aaron et filii ejus sanctuarium et omnia vasa ejus in commotione castrorum, tunc intrabunt filii Caath ut portent involuta : et non tangent vasa sanctuarii, ne moriantur. Ista sunt onera filiorum Caath in tabernaculo fœderis :
<span id="x4_16" class="vn">16</span> super quos erit Eleazar filius Aaron sacerdotis, ad cujus curam pertinet oleum ad concinnandas lucernas, et compositionis incensum, et sacrificium, quod semper offertur, et oleum unctionis, et quidquid ad cultum tabernaculi pertinet, omniumque vasorum, quæ in sanctuario sunt.
<span id="x4_17" class="vn">17</span> Locutusque est Dominus ad Moysen et Aaron, dicens :
<span id="x4_18" class="vn">18</span> Nolite perdere populum Caath de medio Levitarum :
<span id="x4_19" class="vn">19</span> sed hoc facite eis, ut vivant, et non moriantur, si tetigerint Sancta sanctorum. Aaron et filii ejus intrabunt, ipsique disponent opera singulorum, et divident quid portare quis debeat.
<span id="x4_20" class="vn">20</span> Alii nulla curiositate videant quæ sunt in sanctuario priusquam involvantur, alioquin morientur.
<span id="x4_21" class="vn">21</span> Locutusque est Dominus ad Moysen, dicens :
<span id="x4_22" class="vn">22</span> Tolle summam etiam filiorum Gerson per domos ac familias et cognationes suas,
<span id="x4_23" class="vn">23</span> a triginta annis et supra, usque ad annos quinquaginta. Numera omnes qui ingrediuntur et ministrant in tabernaculo fœderis.
<span id="x4_24" class="vn">24</span> Hoc est officium familiæ Gersonitarum,
<span id="x4_25" class="vn">25</span> ut portent cortinas tabernaculi et tectum fœderis, operimentum aliud, et super omnia velamen janthinum tentoriumque quod pendet in introitu tabernaculi fœderis,
<span id="x4_26" class="vn">26</span> cortinas atrii, et velum in introitu quod est ante tabernaculum. Omnia quæ ad altare pertinent, funiculos, et vasa ministerii,
<span id="x4_27" class="vn">27</span> jubente Aaron et filiis ejus, portabunt filii Gerson : et scient singuli cui debeant oneri mancipari.
<span id="x4_28" class="vn">28</span> Hic est cultus familiæ Gersonitarum in tabernaculo fœderis, eruntque sub manu Ithamar filii Aaron sacerdotis.
<span id="x4_29" class="vn">29</span> Filios quoque Merari per familias et domos patrum suorum recensebis,
<span id="x4_30" class="vn">30</span> a triginta annis et supra, usque ad annos quinquaginta, omnes qui ingrediuntur ad officium ministerii sui et cultum fœderis testimonii.
<span id="x4_31" class="vn">31</span> Hæc sunt onera eorum : portabunt tabulas tabernaculi et vectes ejus, columnas ac bases earum,
<span id="x4_32" class="vn">32</span> columnas quoque atrii per circuitum cum basibus et paxillis et funibus suis. Omnia vasa et supellectilem ad numerum accipient, sicque portabunt.
<span id="x4_33" class="vn">33</span> Hoc est officium familiæ Meraritarum et ministerium in tabernaculo fœderis : eruntque sub manu Ithamar filii Aaron sacerdotis.
<span id="x4_34" class="vn">34</span> Recensuerunt igitur Moyses et Aaron et principes synagogæ filios Caath per cognationes et domos patrum suorum,
<span id="x4_35" class="vn">35</span> a triginta annis et supra, usque ad annum quinquagesimum, omnes qui ingrediuntur ad ministerium tabernaculi fœderis :
<span id="x4_36" class="vn">36</span> et inventi sunt duo millia septingenti quinquaginta.
<span id="x4_37" class="vn">37</span> Hic est numerus populi Caath qui intrant tabernaculum fœderis : hos numeravit Moyses et Aaron juxta sermonem Domini per manum Moysi.
<span id="x4_38" class="vn">38</span> Numerati sunt et filii Gerson per cognationes et domos patrum suorum,
<span id="x4_39" class="vn">39</span> a triginta annos et supra, usque ad quinquagesimum annum, omnes qui ingrediuntur ut ministrent in tabernaculo fœderis :
<span id="x4_40" class="vn">40</span> et inventi sunt duo millia sexcenti triginta.
<span id="x4_41" class="vn">41</span> Hic est populus Gersonitarum, quos numeraverunt Moyses et Aaron juxta verbum Domini.
<span id="x4_42" class="vn">42</span> Numerati sunt et filii Merari per cognationes et domos patrum suorum,
<span id="x4_43" class="vn">43</span> a triginta annis et supra, usque ad annum quinquagesimum, omnes qui ingrediuntur ad explendos ritus tabernaculi fœderis :
<span id="x4_44" class="vn">44</span> et inventi sunt tria millia ducenti.
<span id="x4_45" class="vn">45</span> Hic est numerus filiorum Merari, quos recensuerunt Moyses et Aaron juxta imperium Domini per manum Moysi.
<span id="x4_46" class="vn">46</span> Omnes qui recensiti sunt de Levitis, et quos recenseri fecit ad nomen Moyses et Aaron, et principes Israël per cognationes et domos patrum suorum,
<span id="x4_47" class="vn">47</span> a triginta annis et supra, usque ad annum quinquagesimum, ingredientes ad ministerium tabernaculi, et onera portanda,
<span id="x4_48" class="vn">48</span> fuerunt simul octo millia quingenti octoginta.
<span id="x4_49" class="vn">49</span> Juxta verbum Domini recensuit eos Moyses, unumquemque juxta officium et onera sua, sicut præceperat ei Dominus.
</div><div class="calibre5" id="calibre_pb_4"></div></body></html>
