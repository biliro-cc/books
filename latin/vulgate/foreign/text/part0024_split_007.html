<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Canticum Canticorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c7" id="c7"><span class="chapter-num">7</span></a><div class="poetry"> <span id="x7_1" class="vn">1</span> <span class="speaker">Sponsa.</span> Quid videbis in Sulamite, nisi choros castrorum ?<br class="calibre6"/> <span class="speaker">Chorus.</span> Quam pulchri sunt gressus tui in calceamentis, filia principis !<br class="calibre6"/> Juncturæ femorum tuorum sicut monilia<br class="calibre6"/> quæ fabricata sunt manu artificis.<br class="calibre6"/>
<span id="x7_2" class="vn">2</span> Umbilicus tuus crater tornatilis,<br class="calibre6"/> numquam indigens poculis.<br class="calibre6"/> Venter tuus sicut acervus tritici vallatus liliis.<br class="calibre6"/>
<span id="x7_3" class="vn">3</span> Duo ubera tua sicut duo hinnuli,<br class="calibre6"/> gemelli capreæ.<br class="calibre6"/>
<span id="x7_4" class="vn">4</span> Collum tuum sicut turris eburnea ;<br class="calibre6"/> oculi tui sicut piscinæ in Hesebon<br class="calibre6"/> quæ sunt in porta filiæ multitudinis.<br class="calibre6"/> Nasus tuus sicut turris Libani,<br class="calibre6"/> quæ respicit contra Damascum.<br class="calibre6"/>
<span id="x7_5" class="vn">5</span> Caput tuum ut Carmelus ;<br class="calibre6"/> et comæ capitis tui sicut purpura regis<br class="calibre6"/> vincta canalibus.<br class="calibre6"/>
<span id="x7_6" class="vn">6</span> <span class="speaker">Sponsus.</span> Quam pulchra es, et quam decora,<br class="calibre6"/> carissima, in deliciis !<br class="calibre6"/>
<span id="x7_7" class="vn">7</span> Statura tua assimilata est palmæ,<br class="calibre6"/> et ubera tua botris.<br class="calibre6"/>
<span id="x7_8" class="vn">8</span> Dixi : Ascendam in palmam,<br class="calibre6"/> et apprehendam fructus ejus ;<br class="calibre6"/> et erunt ubera tua sicut botri vineæ,<br class="calibre6"/> et odor oris tui sicut malorum.<br class="calibre6"/>
<span id="x7_9" class="vn">9</span> Guttur tuum sicut vinum optimum,<br class="calibre6"/> dignum dilecto meo ad potandum,<br class="calibre6"/> labiisque et dentibus illius ad ruminandum.<br class="calibre6"/>
<span id="x7_10" class="vn">10</span> <span class="speaker">Sponsa.</span> Ego dilecto meo,<br class="calibre6"/> et ad me conversio ejus.<br class="calibre6"/>
<span id="x7_11" class="vn">11</span> Veni, dilecte mi, egrediamur in agrum,<br class="calibre6"/> commoremur in villis.<br class="calibre6"/>
<span id="x7_12" class="vn">12</span> Mane surgamus ad vineas :<br class="calibre6"/> videamus si floruit vinea,<br class="calibre6"/> si flores fructus parturiunt,<br class="calibre6"/> si floruerunt mala punica ;<br class="calibre6"/> ibi dabo tibi ubera mea.<br class="calibre6"/>
<span id="x7_13" class="vn">13</span> Mandragoræ dederunt odorem<br class="calibre6"/> in portis nostris omnia poma :<br class="calibre6"/> nova et vetera, dilecte mi, servavi tibi.</div>
</div><div class="calibre5" id="calibre_pb_7"></div></body></html>
