<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ecclesiasticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c36" id="c36"><span class="chapter-num">36</span></a><div class="poetry"> <span id="x36_1" class="vn">1</span> Miserere nostri, Deus omnium, et respice nos,<br class="calibre6"/> et ostende nobis lucem miserationum tuarum :<br class="calibre6"/>
<span id="x36_2" class="vn">2</span> et immitte timorem tuum super gentes quæ non exquisierunt te,<br class="calibre6"/> ut cognoscant quia non est deus nisi tu,<br class="calibre6"/> et enarrent magnalia tua.<br class="calibre6"/>
<span id="x36_3" class="vn">3</span> Alleva manum tuam super gentes alienas,<br class="calibre6"/> ut videant potentiam tuam.<br class="calibre6"/>
<span id="x36_4" class="vn">4</span> Sicut enim in conspectu eorum sanctificatus es in nobis,<br class="calibre6"/> sic in conspectu nostro magnificaberis in eis :<br class="calibre6"/>
<span id="x36_5" class="vn">5</span> ut cognoscant te, sicut et nos cognovimus<br class="calibre6"/> quoniam non est deus præter te, Domine.<br class="calibre6"/>
<span id="x36_6" class="vn">6</span> Innova signa, et immuta mirabilia.<br class="calibre6"/>
<span id="x36_7" class="vn">7</span> Glorifica manum et brachium dextrum.<br class="calibre6"/>
<span id="x36_8" class="vn">8</span> Excita furorem, et effunde iram.<br class="calibre6"/>
<span id="x36_9" class="vn">9</span> Tolle adversarium, et afflige inimicum.<br class="calibre6"/>
<span id="x36_10" class="vn">10</span> Festina tempus, et memento finis,<br class="calibre6"/> ut enarrent mirabilia tua.<br class="calibre6"/>
<span id="x36_11" class="vn">11</span> In ira flammæ devoretur qui salvatur :<br class="calibre6"/> et qui pessimant plebem tuam inveniant perditionem.<br class="calibre6"/>
<span id="x36_12" class="vn">12</span> Contere caput principum inimicorum,<br class="calibre6"/> dicentium : Non est alius præter nos.<br class="calibre6"/>
<span id="x36_13" class="vn">13</span> Congrega omnes tribus Jacob,<br class="calibre6"/> ut cognoscant quia non est deus nisi tu,<br class="calibre6"/> et enarrent magnalia tua,<br class="calibre6"/> et hæreditabis eos sicut ab initio.<br class="calibre6"/>
<span id="x36_14" class="vn">14</span> Miserere plebi tuæ, super quam invocatum est nomen tuum,<br class="calibre6"/> et Israël quem coæquasti primogenito tuo.<br class="calibre6"/>
<span id="x36_15" class="vn">15</span> Miserere civitati sanctificationis tuæ,<br class="calibre6"/> Jerusalem, civitati requiei tuæ.<br class="calibre6"/>
<span id="x36_16" class="vn">16</span> Reple Sion inenarrabilibus verbis tuis,<br class="calibre6"/> et gloria tua populum tuum.<br class="calibre6"/>
<span id="x36_17" class="vn">17</span> Da testimonium his qui ab initio creaturæ tuæ sunt,<br class="calibre6"/> et suscita prædicationes quas locuti sunt in nomine tuo prophetæ priores.<br class="calibre6"/>
<span id="x36_18" class="vn">18</span> Da mercedem sustinentibus te,<br class="calibre6"/> ut prophetæ tui fideles inveniantur :<br class="calibre6"/> et exaudi orationes servorum tuorum,<br class="calibre6"/>
<span id="x36_19" class="vn">19</span> secundum benedictionem Aaron de populo tuo :<br class="calibre6"/> et dirige nos in viam justitiæ,<br class="calibre6"/> et sciant omnes qui habitant terram<br class="calibre6"/> quia tu es Deus conspector sæculorum.</div><br class="calibre6"/><br class="calibre6"/>
<div class="poetry"><span id="x36_20" class="vn">20</span> Omnem escam manducabit venter :<br class="calibre6"/> et est cibus cibo melior.<br class="calibre6"/>
<span id="x36_21" class="vn">21</span> Fauces contingunt cibum feræ,<br class="calibre6"/> et cor sensatum verba mendacia.<br class="calibre6"/>
<span id="x36_22" class="vn">22</span> Cor pravum dabit tristitiam,<br class="calibre6"/> et homo peritus resistet illi.<br class="calibre6"/>
<span id="x36_23" class="vn">23</span> Omnem masculum excipiet mulier :<br class="calibre6"/> et est filia melior filia.<br class="calibre6"/>
<span id="x36_24" class="vn">24</span> Species mulieris exhilarat faciem viri sui,<br class="calibre6"/> et super omnem concupiscentiam hominis superducit desiderium.<br class="calibre6"/>
<span id="x36_25" class="vn">25</span> Si est lingua curationis,<br class="calibre6"/> est et mitigationis et misericordiæ :<br class="calibre6"/> non est vir illius secundum filios hominum.<br class="calibre6"/>
<span id="x36_26" class="vn">26</span> Qui possidet mulierem bonam inchoat possessionem :<br class="calibre6"/> adjutorium secundum illum est, et columna ut requies.<br class="calibre6"/>
<span id="x36_27" class="vn">27</span> Ubi non est sepes, diripietur possessio :<br class="calibre6"/> et ubi non est mulier, ingemiscit egens.<br class="calibre6"/>
<span id="x36_28" class="vn">28</span> Quis credit ei qui non habet nidum,<br class="calibre6"/> et deflectens ubicumque obscuraverit,<br class="calibre6"/> quasi succinctus latro exiliens de civitate in civitatem ?</div>
</div><div class="calibre5" id="calibre_pb_36"></div></body></html>
