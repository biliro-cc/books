<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Igitur perfecti sunt cæli et terra, et omnis ornatus eorum.
<span id="x2_2" class="vn">2</span> Complevitque Deus die septimo opus suum quod fecerat : et requievit die septimo ab universo opere quod patrarat.
<span id="x2_3" class="vn">3</span> Et benedixit diei septimo, et sanctificavit illum, quia in ipso cessaverat ab omni opere suo quod creavit Deus ut faceret.<br class="calibre6"/><br class="calibre6"/>
<span id="x2_4" class="vn">4</span> Istæ sunt generationes cæli et terræ, quando creata sunt, in die quo fecit Dominus Deus cælum et terram,
<span id="x2_5" class="vn">5</span> et omne virgultum agri antequam oriretur in terra, omnemque herbam regionis priusquam germinaret : non enim pluerat Dominus Deus super terram, et homo non erat qui operaretur terram :
<span id="x2_6" class="vn">6</span> sed fons ascendebat e terra, irrigans universam superficiem terræ.
<span id="x2_7" class="vn">7</span> Formavit igitur Dominus Deus hominem de limo terræ, et inspiravit in faciem ejus spiraculum vitæ, et factus est homo in animam viventem.
<span id="x2_8" class="vn">8</span> Plantaverat autem Dominus Deus paradisum voluptatis a principio, in quo posuit hominem quem formaverat.
<span id="x2_9" class="vn">9</span> Produxitque Dominus Deus de humo omne lignum pulchrum visu, et ad vescendum suave lignum etiam vitæ in medio paradisi, lignumque scientiæ boni et mali.
<span id="x2_10" class="vn">10</span> Et fluvius egrediebatur de loco voluptatis ad irrigandum paradisum, qui inde dividitur in quatuor capita.
<span id="x2_11" class="vn">11</span> Nomen uni Phison : ipse est qui circuit omnem terram Hevilath, ubi nascitur aurum :
<span id="x2_12" class="vn">12</span> et aurum terræ illius optimum est ; ibi invenitur bdellium, et lapis onychinus.
<span id="x2_13" class="vn">13</span> Et nomen fluvii secundi Gehon ; ipse est qui circumit omnem terram Æthiopiæ.
<span id="x2_14" class="vn">14</span> Nomen vero fluminis tertii, Tigris : ipse vadit contra Assyrios. Fluvius autem quartus, ipse est Euphrates.
<span id="x2_15" class="vn">15</span> Tulit ergo Dominus Deus hominem, et posuit eum in paradiso voluptatis, ut operaretur, et custodiret illum :
<span id="x2_16" class="vn">16</span> præcepitque ei, dicens : Ex omni ligno paradisi comede ;
<span id="x2_17" class="vn">17</span> de ligno autem scientiæ boni et mali ne comedas : in quocumque enim die comederis ex eo, morte morieris.
<span id="x2_18" class="vn">18</span> Dixit quoque Dominus Deus : Non est bonum esse hominem solum : faciamus ei adjutorium simile sibi.
<span id="x2_19" class="vn">19</span> Formatis igitur Dominus Deus de humo cunctis animantibus terræ, et universis volatilibus cæli, adduxit ea ad Adam, ut videret quid vocaret ea : omne enim quod vocavit Adam animæ viventis, ipsum est nomen ejus.
<span id="x2_20" class="vn">20</span> Appellavitque Adam nominibus suis cuncta animantia, et universa volatilia cæli, et omnes bestias terræ : Adæ vero non inveniebatur adjutor similis ejus.
<span id="x2_21" class="vn">21</span> Immisit ergo Dominus Deus soporem in Adam : cumque obdormisset, tulit unam de costis ejus, et replevit carnem pro ea.
<span id="x2_22" class="vn">22</span> Et ædificavit Dominus Deus costam, quam tulerat de Adam, in mulierem : et adduxit eam ad Adam.
<span id="x2_23" class="vn">23</span> Dixitque Adam : Hoc nunc os ex ossibus meis, et caro de carne mea : hæc vocabitur Virago, quoniam de viro sumpta est.
<span id="x2_24" class="vn">24</span> Quam ob rem relinquet homo patrem suum, et matrem, et adhærebit uxori suæ : et erunt duo in carne una.
<span id="x2_25" class="vn">25</span> Erat autem uterque nudus, Adam scilicet et uxor ejus : et non erubescebant.
</div><div class="calibre5" id="calibre_pb_2"></div></body></html>
