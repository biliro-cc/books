<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c21" id="c21"><span class="chapter-num">21</span></a> <span id="x21_1" class="vn">1</span> Postea manifestavit se iterum Jesus discipulis ad mare Tiberiadis. Manifestavit autem sic :
<span id="x21_2" class="vn">2</span> erant simul Simon Petrus, et Thomas, qui dicitur Didymus, et Nathanaël, qui erat a Cana Galilææ, et filii Zebedæi, et alii ex discipulis ejus duo.
<span id="x21_3" class="vn">3</span> Dicit eis Simon Petrus : Vado piscari. Dicunt ei : Venimus et nos tecum. Et exierunt, et ascenderunt in navim : et illa nocte nihil prendiderunt.
<span id="x21_4" class="vn">4</span> Mane autem facto stetit Jesus in littore : non tamen cognoverunt discipuli quia Jesus est.
<span id="x21_5" class="vn">5</span> Dixit ergo eis Jesus : Pueri, numquid pulmentarium habetis ? Responderunt ei : Non.
<span id="x21_6" class="vn">6</span> Dicit eis : Mittite in dexteram navigii rete, et invenietis. Miserunt ergo : et jam non valebant illud trahere præ multitudine piscium.
<span id="x21_7" class="vn">7</span> Dixit ergo discipulus ille, quem diligebat Jesus, Petro : Dominus est. Simon Petrus cum audisset quia Dominus est, tunica succinxit se (erat enim nudus) et misit se in mare.
<span id="x21_8" class="vn">8</span> Alii autem discipuli navigio venerunt (non enim longe erant a terra, sed quasi cubitis ducentis), trahentes rete piscium.
<span id="x21_9" class="vn">9</span> Ut ergo descenderunt in terram, viderunt prunas positas, et piscem superpositum, et panem.
<span id="x21_10" class="vn">10</span> Dicit eis Jesus : Afferte de piscibus, quos prendidistis nunc.
<span id="x21_11" class="vn">11</span> Ascendit Simon Petrus et traxit rete in terram, plenum magnis piscibus centum quinquaginta tribus. Et cum tanti essent, non est scissum rete.
<span id="x21_12" class="vn">12</span> Dicit eis Jesus : Venite, prandete. Et nemo audebat discumbentium interrogare eum : Tu quis es ? scientes, quia Dominus est.
<span id="x21_13" class="vn">13</span> Et venit Jesus, et accipit panem, et dat eis, et piscem similiter.
<span id="x21_14" class="vn">14</span> Hoc jam tertio manifestatus est Jesus discipulis suis cum resurrexisset a mortuis.<br class="calibre6"/><br class="calibre6"/>
<span id="x21_15" class="vn">15</span> Cum ergo prandissent, dicit Simoni Petro Jesus : Simon Joannis, diligis me plus his ? Dicit ei : Etiam Domine, tu scis quia amo te. Dicit ei : Pasce agnos meos.
<span id="x21_16" class="vn">16</span> Dicit ei iterum : Simon Joannis, diligis me ? Ait illi : Etiam Domine, tu scis quia amo te. Dicit ei : Pasce agnos meos.
<span id="x21_17" class="vn">17</span> Dicit ei tertio : Simon Joannis, amas me ? Contristatus est Petrus, quia dixit ei tertio : Amas me ? et dixit ei : Domine, tu omnia nosti, tu scis quia amo te. Dixit ei : Pasce oves meas.
<span id="x21_18" class="vn">18</span> Amen, amen dico tibi : cum esses junior, cingebas te, et ambulabas ubi volebas : cum autem senueris, extendes manus tuas, et alius te cinget, et ducet quo tu non vis.
<span id="x21_19" class="vn">19</span> Hoc autem dixit significans qua morte clarificaturus esset Deum. Et cum hoc dixisset, dicit ei : Sequere me.<br class="calibre6"/><br class="calibre6"/>
<span id="x21_20" class="vn">20</span> Conversus Petrus vidit illum discipulum, quem diligebat Jesus, sequentem, qui et recubuit in cœna super pectus ejus, et dixit : Domine, quis est qui tradet te ?
<span id="x21_21" class="vn">21</span> Hunc ergo cum vidisset Petrus, dixit Jesu : Domine, hic autem quid ?
<span id="x21_22" class="vn">22</span> Dicit ei Jesus : Sic eum volo manere donec veniam, quid ad te ? tu me sequere.
<span id="x21_23" class="vn">23</span> Exiit ergo sermo iste inter fratres quia discipulus ille non moritur. Et non dixit ei Jesus : Non moritur, sed : Sic eum volo manere donec veniam, quid ad te ?
<span id="x21_24" class="vn">24</span> Hic est discipulus ille qui testimonium perhibet de his, et scripsit hæc : et scimus quia verum est testimonium ejus.
<span id="x21_25" class="vn">25</span> Sunt autem et alia multa quæ fecit Jesus : quæ si scribantur per singula, nec ipsum arbitror mundum capere posse eos, qui scribendi sunt, libros.</div>
</body></html>
