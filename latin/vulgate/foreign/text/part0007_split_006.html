<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judicum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Fecerunt autem filii Israël malum in conspectu Domini : qui tradidit illos in manu Madian septem annis,
<span id="x6_2" class="vn">2</span> et oppressi sunt valde ab eis. Feceruntque sibi antra et speluncas in montibus, et munitissima ad repugnandum loca.
<span id="x6_3" class="vn">3</span> Cumque sevisset Israël, ascendebat Madian et Amalec, ceterique orientalium nationum :
<span id="x6_4" class="vn">4</span> et apud eos figentes tentoria, sicut erant in herbis cuncta vastabant usque ad introitum Gazæ : nihilque omnino ad vitam pertinens relinquebant in Israël, non oves, non boves, non asinos.
<span id="x6_5" class="vn">5</span> Ipsi enim et universi greges eorum veniebant cum tabernaculis suis, et instar locustarum universa complebant, innumera multitudo hominum et camelorum, quidquid tetigerant devastantes.
<span id="x6_6" class="vn">6</span> Humiliatusque est Israël valde in conspectu Madian.
<span id="x6_7" class="vn">7</span> Et clamavit ad Dominum postulans auxilium contra Madianitas.
<span id="x6_8" class="vn">8</span> Qui misit ad eos virum prophetam, et locutus est : Hæc dicit Dominus Deus Israël : Ego vos feci conscendere de Ægypto, et eduxi vos de domo servitutis,
<span id="x6_9" class="vn">9</span> et liberavi de manu Ægyptiorum, et omnium inimicorum qui affligebant vos : ejecique eos ad introitum vestrum, et tradidi vobis terram eorum.
<span id="x6_10" class="vn">10</span> Et dixi : Ego Dominus Deus vester : ne timeatis deos Amorrhæorum, in quorum terra habitatis. Et noluistis audire vocem meam.<br class="calibre6"/><br class="calibre6"/>
<span id="x6_11" class="vn">11</span> Venit autem angelus Domini, et sedit sub quercu, quæ erat in Ephra, et pertinebat ad Joas patrem familiæ Ezri. Cumque Gedeon filius ejus excuteret atque purgaret frumenta in torculari, ut fugeret Madian,
<span id="x6_12" class="vn">12</span> apparuit ei angelus Domini, et ait : Dominus tecum, virorum fortissime.
<span id="x6_13" class="vn">13</span> Dixitque ei Gedeon : Obsecro, mi domine, si Dominus nobiscum est, cur apprehenderunt nos hæc omnia ? ubi sunt mirabilia ejus, quæ narraverunt patres nostri, atque dixerunt : De Ægypto eduxit nos Dominus ? nunc autem dereliquit nos Dominus, et tradidit in manu Madian.
<span id="x6_14" class="vn">14</span> Respexitque ad eum Dominus, et ait : Vade in hac fortitudine tua, et liberabis Israël de manu Madian : scito quod miserim te.
<span id="x6_15" class="vn">15</span> Qui respondens ait : Obsecro, mi domine, in quo liberabo Israël ? ecce familia mea infima est in Manasse, et ego minimus in domo patris mei.
<span id="x6_16" class="vn">16</span> Dixitque ei Dominus : Ego ero tecum : et percuties Madian quasi unum virum.
<span id="x6_17" class="vn">17</span> Et ille : Si inveni, inquit, gratiam coram te, da mihi signum quod tu sis qui loqueris ad me :
<span id="x6_18" class="vn">18</span> nec recedas hinc, donec revertar ad te, portans sacrificium, et offerens tibi. Qui respondit : Ego præstolabor adventum tuum.
<span id="x6_19" class="vn">19</span> Ingressus est itaque Gedeon, et coxit hædum, et de farinæ modio azymos panes : carnesque ponens in canistro, et jus carnium mittens in ollam, tulit omnia sub quercu, et obtulit ei.
<span id="x6_20" class="vn">20</span> Cui dixit angelus Domini : Tolle carnes et azymos panes, et pone supra petram illam, et jus desuper funde. Cumque fecisset ita,
<span id="x6_21" class="vn">21</span> extendit angelus Domini summitatem virgæ, quam tenebat in manu, et tetigit carnes et panes azymos : ascenditque ignis de petra, et carnes azymosque panes consumpsit : angelus autem Domini evanuit ex oculis ejus.<br class="calibre6"/><br class="calibre6"/>
<span id="x6_22" class="vn">22</span> Vidensque Gedeon quod esset angelus Domini, ait : Heu mi Domine Deus : quia vidi angelum Domini facie ad faciem.
<span id="x6_23" class="vn">23</span> Dixitque ei Dominus : Pax tecum : ne timeas, non morieris.
<span id="x6_24" class="vn">24</span> Ædificavit ergo ibi Gedeon altare Domino, vocavitque illud, Domini pax, usque in præsentem diem. Cumque adhuc esset in Ephra, quæ est familiæ Ezri,
<span id="x6_25" class="vn">25</span> nocte illa dixit Dominus ad eum : Tolle taurum patris tui, et alterum taurum annorum septem, destruesque aram Baal, quæ est patris tui, et nemus, quod circa aram est, succide.
<span id="x6_26" class="vn">26</span> Et ædificabis altare Domino Deo tuo in summitate petræ hujus, super quam ante sacrificium posuisti : tollesque taurum secundum, et offeres holocaustum super struem lignorum, quæ de nemore succideris.
<span id="x6_27" class="vn">27</span> Assumptis ergo Gedeon decem viris de servis suis, fecit sicut præceperat ei Dominus. Timens autem domum patris sui, et homines illius civitatis, per diem noluit id facere, sed omnia nocte complevit.
<span id="x6_28" class="vn">28</span> Cumque surrexissent viri oppidi ejus mane, viderunt destructam aram Baal, lucumque succisum, et taurum alterum impositum super altare, quod tunc ædificatum erat.
<span id="x6_29" class="vn">29</span> Dixeruntque ad invicem : Quis hoc fecit ? Cumque perquirerent auctorem facti, dictum est : Gedeon filius Joas fecit hæc omnia.
<span id="x6_30" class="vn">30</span> Et dixerunt ad Joas : Produc filium tuum huc, ut moriatur : quia destruxit aram Baal, et succidit nemus.
<span id="x6_31" class="vn">31</span> Quibus ille respondit : Numquid ultores estis Baal, ut pugnetis pro eo ? qui adversarius est ejus, moriatur antequam lux crastina veniat : si deus est, vindicet se de eo, qui suffodit aram ejus.
<span id="x6_32" class="vn">32</span> Ex illo die vocatus est Gedeon Jerobaal, eo quod dixisset Joas : Ulciscatur se de eo Baal, qui suffodit aram ejus.<br class="calibre6"/><br class="calibre6"/>
<span id="x6_33" class="vn">33</span> Igitur omnis Madian, et Amalec, et orientales populi, congregati sunt simul : et transeuntes Jordanem, castrametati sunt in valle Jezraël.
<span id="x6_34" class="vn">34</span> Spiritus autem Domini induit Gedeon, qui clangens buccina convocavit domum Abiezer, ut sequeretur se.
<span id="x6_35" class="vn">35</span> Misitque nuntios in universum Manassen, qui et ipse secutus est eum : et alios nuntios in Aser et Zabulon et Nephthali, qui occurrerunt ei.
<span id="x6_36" class="vn">36</span> Dixitque Gedeon ad Deum : Si salvum facis per manum meam Israël, sicut locutus es,
<span id="x6_37" class="vn">37</span> ponam hoc vellus lanæ in area : si ros in solo vellere fuerit, et in omni terra siccitas, sciam quod per manum meam, sicut locutus es, liberabis Israël.
<span id="x6_38" class="vn">38</span> Factumque est ita. Et de nocte consurgens expresso vellere, concham rore implevit.
<span id="x6_39" class="vn">39</span> Dixitque rursus ad Deum : Ne irascatur furor tuus contra me si adhuc semel tentavero, signum quærens in vellere. Oro ut solum vellus siccum sit, et omnis terra rore madens.
<span id="x6_40" class="vn">40</span> Fecitque Deus nocte illa ut postulaverat : et fuit siccitas in solo vellere, et ros in omni terra.
</div><div class="calibre5" id="calibre_pb_6"></div></body></html>
