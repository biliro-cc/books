<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Machabæorum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c13" id="c13"><span class="chapter-num">13</span></a> <span id="x13_1" class="vn">1</span> Et audivit Simon quod congregavit Tryphon exercitum copiosum ut veniret in terram Juda, et attereret eam.
<span id="x13_2" class="vn">2</span> Videns quia in tremore populus est, et in timore, ascendit Jerusalem, et congregavit populum :
<span id="x13_3" class="vn">3</span> et adhortans dixit : Vos scitis quanta ego, et fratres mei, et domus patris mei, fecimus pro legibus et pro sanctis, prælia, et angustias quales vidimus :
<span id="x13_4" class="vn">4</span> horum gratia perierunt fratres mei omnes propter Israël, et relictus sum ego solus.
<span id="x13_5" class="vn">5</span> Et nunc non mihi contingat parcere animæ meæ in omni tempore tribulationis : non enim melior sum fratribus meis.
<span id="x13_6" class="vn">6</span> Vindicabo itaque gentem meam, et sancta, natos quoque nostros, et uxores : quia congregatæ sunt universæ gentes conterere nos inimicitiæ gratia.
<span id="x13_7" class="vn">7</span> Et accensus est spiritus populi simul ut audivit sermones istos :
<span id="x13_8" class="vn">8</span> et responderunt voce magna, dicentes : Tu es dux noster loco Judæ, et Jonathæ fratris tui :
<span id="x13_9" class="vn">9</span> pugna prælium nostrum : et omnia, quæcumque dixeris nobis, faciemus.
<span id="x13_10" class="vn">10</span> Et congregans omnes viros bellatores, acceleravit consummare universos muros Jerusalem, et munivit eam in gyro.
<span id="x13_11" class="vn">11</span> Et misit Jonathan filium Absalomi, et cum eo exercitum novum in Joppen, et ejectis his qui erant in ea, remansit illic ipse.
<span id="x13_12" class="vn">12</span> Et movit Tryphon a Ptolemaida cum exercitu multo, ut veniret in terram Juda, et Jonathas cum eo in custodia.
<span id="x13_13" class="vn">13</span> Simon autem applicuit in Addus contra faciem campi.<br class="calibre6"/><br class="calibre6"/>
<span id="x13_14" class="vn">14</span> Et ut cognovit Tryphon quia surrexit Simon loco fratris sui Jonathæ, et quia commissurus esset cum eo prælium, misit ad eum legatos,
<span id="x13_15" class="vn">15</span> dicens : Pro argento, quod debebat frater tuus Jonathas in ratione regis propter negotia quæ habuit, detinuimus eum.
<span id="x13_16" class="vn">16</span> Et nunc mitte argenti talenta centum, et duos filios ejus obsides, ut non dimissus fugiat a nobis, et remittemus eum.
<span id="x13_17" class="vn">17</span> Et cognovit Simon quia cum dolo loqueretur secum : jussit tamen dari argentum et pueros, ne inimicitiam magnam sumeret ad populum Israël, dicentem :
<span id="x13_18" class="vn">18</span> Quia non misit ei argentum, et pueros, propterea periit.
<span id="x13_19" class="vn">19</span> Et misit pueros, et centum talenta : et mentitus est, et non dimisit Jonathan.<br class="calibre6"/><br class="calibre6"/>
<span id="x13_20" class="vn">20</span> Et post hæc venit Tryphon intra regionem, ut contereret eam : et gyraverunt per viam quæ ducit Ador : et Simon et castra ejus ambulabant in omnem locum quocumque ibant.
<span id="x13_21" class="vn">21</span> Qui autem in arce erant, miserunt ad Tryphonem legatos, ut festinaret venire per desertum, et mitteret illis alimonias.
<span id="x13_22" class="vn">22</span> Et paravit Tryphon omnem equitatum, ut veniret illa nocte : erat autem nix multa valde, et non venit in Galaaditim.
<span id="x13_23" class="vn">23</span> Et cum appropinquasset Bascaman, occidit Jonathan et filios ejus illic.
<span id="x13_24" class="vn">24</span> Et convertit Tryphon, et abiit in terram suam.
<span id="x13_25" class="vn">25</span> Et misit Simon, et accepit ossa Jonathæ fratris sui, et sepelivit ea in Modin civitate patrum ejus.
<span id="x13_26" class="vn">26</span> Et planxerunt eum omnis Israël planctu magno, et luxerunt eum dies multos.
<span id="x13_27" class="vn">27</span> Et ædificavit Simon super sepulchrum patris sui et fratrum suorum ædificium altum visu, lapide polito retro et ante.
<span id="x13_28" class="vn">28</span> Et statuit septem pyramidas, unam contra unam, patri et matri, et quatuor fratribus :
<span id="x13_29" class="vn">29</span> et his circumposuit columnas magnas : et super columnas arma, ad memoriam æternam : et juxta arma naves sculptas, quæ viderentur ab omnibus navigantibus mare :
<span id="x13_30" class="vn">30</span> hoc est sepulchrum, quod fecit in Modin usque in hunc diem.
<span id="x13_31" class="vn">31</span> Tryphon autem cum iter faceret cum Antiocho rege adolescente, dolo occidit eum :
<span id="x13_32" class="vn">32</span> et regnavit loco ejus, et imposuit sibi diadema Asiæ, et fecit plagam magnam in terra.<br class="calibre6"/><br class="calibre6"/>
<span id="x13_33" class="vn">33</span> Et ædificavit Simon præsidia Judææ, muniens ea turribus excelsis, et muris magnis, et portis, et seris : et posuit alimenta in munitionibus.
<span id="x13_34" class="vn">34</span> Et elegit Simon viros, et misit ad Demetrium regem ut faceret remissionem regioni : quia actus omnes Tryphonis per direptionem fuerant gesti.
<span id="x13_35" class="vn">35</span> Et Demetrius rex ad verba ista respondit ei, et scripsit epistolam talem :
<span id="x13_36" class="vn">36</span> Rex Demetrius Simoni summo sacerdoti et amico regum, et senioribus, et genti Judæorum, salutem.
<span id="x13_37" class="vn">37</span> Coronam auream, et bahem, quam misistis, suscepimus : et parati sumus facere vobiscum pacem magnam, et scribere præpositis regis remittere vobis quæ indulsimus.
<span id="x13_38" class="vn">38</span> Quæcumque enim constituimus, vobis constant : munitiones, quas ædificastis, vobis sint :
<span id="x13_39" class="vn">39</span> remittimus quoque ignorantias et peccata usque in hodiernum diem, et coronam quam debebatis : et si quid aliud erat tributarium in Jerusalem, jam non sit tributarium.
<span id="x13_40" class="vn">40</span> Et si qui ex vobis apti sunt conscribi inter nostros, conscribantur, et sit inter nos pax.<br class="calibre6"/><br class="calibre6"/>
<span id="x13_41" class="vn">41</span> Anno centesimo septuagesimo, ablatum est jugum gentium ab Israël.
<span id="x13_42" class="vn">42</span> Et cœpit populus Israël scribere in tabulis, et gestis publicis, anno primo sub Simone summo sacerdote, magno duce, et principe Judæorum.
<span id="x13_43" class="vn">43</span> In diebus illis applicuit Simon ad Gazam, et circumdedit eam castris, et fecit machinas, et applicuit ad civitatem, et percussit turrem unam, et comprehendit eam.
<span id="x13_44" class="vn">44</span> Et eruperant qui erant intra machinam in civitatem, et factus est motus magnus in civitate.
<span id="x13_45" class="vn">45</span> Et ascenderunt qui erant in civitate cum uxoribus et filiis supra murum, scissis tunicis suis, et clamaverunt voce magna, postulantes a Simone dextras sibi dari,
<span id="x13_46" class="vn">46</span> et dixerunt : Non nobis reddas secundum malitias nostras, sed secundum misericordias tuas.
<span id="x13_47" class="vn">47</span> Et flexus Simon, non debellavit eos : ejecit tamen eos de civitate, et mundavit ædes in quibus fuerant simulacra, et tunc intravit in eam cum hymnis benedicens Dominum :
<span id="x13_48" class="vn">48</span> et ejecta ab ea omni immunditia, collocavit in ea viros qui legem facerent : et munivit eam, et fecit sibi habitationem.
<span id="x13_49" class="vn">49</span> Qui autem erant in arce Jerusalem, prohibebantur egredi et ingredi regionem, et emere ac vendere : et esurierunt valde, et multi ex eis fame perierunt,
<span id="x13_50" class="vn">50</span> et clamaverunt ad Simonem ut dextras acciperent : et dedit illis : et ejecit eos inde, et mundavit arcem a contaminationibus :
<span id="x13_51" class="vn">51</span> et intraverunt in eam tertia et vigesima die secundi mensis, anno centesimo septuagesimo primo, cum laude, et ramis palmarum, et cinyris, et cymbalis, et nablis, et hymnis, et canticis, quia contritus est inimicus magnus ex Israël.
<span id="x13_52" class="vn">52</span> Et constituit ut omnibus annis agerentur dies hi cum lætitia.
<span id="x13_53" class="vn">53</span> Et munivit montem templi, qui erat secus arcem, et habitavit ibi ipse, et qui cum eo erant.
<span id="x13_54" class="vn">54</span> Et vidit Simon Joannem filium suum, quod fortis prælii vir esset : et posuit eum ducem virtutum universarum : et habitavit in Gazaris.
</div><div class="calibre5" id="calibre_pb_13"></div></body></html>
