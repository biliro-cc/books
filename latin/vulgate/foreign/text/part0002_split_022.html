<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Si quis furatus fuerit bovem aut ovem, et occiderit vel vendiderit : quinque boves pro uno bove restituet, et quatuor oves pro una ove.
<span id="x22_2" class="vn">2</span> Si effringens fur domum sive suffodiens fuerit inventus, et accepto vulnere mortuus fuerit, percussor non erit reus sanguinis.
<span id="x22_3" class="vn">3</span> Quod si orto sole hoc fecerit, homicidium perpetravit, et ipse morietur. Si non habuerit quod pro furto reddat, ipse venundabitur.
<span id="x22_4" class="vn">4</span> Si inventum fuerit apud eum quod furatus est, vivens : sive bos, sive asinus, sive ovis, duplum restituet.<br class="calibre6"/><br class="calibre6"/>
<span id="x22_5" class="vn">5</span> Si læserit quispiam agrum vel vineam, et dimiserit jumentum suum ut depascatur aliena : quidquid optimum habuerit in agro suo, vel in vinea, pro damni æstimatione restituet.
<span id="x22_6" class="vn">6</span> Si egressus ignis invenerit spinas, et comprehenderit acervos frugum, sive stantes segetes in agris, reddet damnum qui ignem succenderit.
<span id="x22_7" class="vn">7</span> Si quis commendaverit amico pecuniam aut vas in custodiam, et ab eo, qui susceperat, furto ablata fuerint : si invenitur fur, duplum reddet :
<span id="x22_8" class="vn">8</span> si latet fur, dominus domus applicabitur ad deos, et jurabit quod non extenderit manum in rem proximi sui,
<span id="x22_9" class="vn">9</span> ad perpetrandam fraudem, tam in bove quam in asino, et ove ac vestimento, et quidquid damnum inferre potest : ad deos utriusque causa perveniet, et si illi judicaverit, duplum restituet proximo suo.
<span id="x22_10" class="vn">10</span> Si quis commendaverit proximo suo asinum, bovem, ovem, et omne jumentum ad custodiam, et mortuum fuerit, aut debilitatum, vel captum ab hostibus, nullusque hoc viderit :
<span id="x22_11" class="vn">11</span> jusjurandum erit in medio, quod non extenderit manum ad rem proximi sui : suscipietque dominus juramentum, et ille reddere non cogetur.
<span id="x22_12" class="vn">12</span> Quod si furto ablatum fuerit, restituet damnum domino ;
<span id="x22_13" class="vn">13</span> si comestum a bestia, deferat ad eum quod occisum est, et non restituet.
<span id="x22_14" class="vn">14</span> Qui a proximo suo quidquam horum mutuo postulaverit, et debilitatum aut mortuum fuerit domino non præsente, reddere compelletur.
<span id="x22_15" class="vn">15</span> Quod si impræsentiarum dominus fuerit, non restituet, maxime si conductum venerat pro mercede operis sui.<br class="calibre6"/><br class="calibre6"/>
<span id="x22_16" class="vn">16</span> Si seduxerit quis virginem necdum desponsatam, dormieritque cum ea : dotabit eam, et habebit eam uxorem.
<span id="x22_17" class="vn">17</span> Si pater virginis dare noluerit, reddet pecuniam juxta modum dotis, quam virgines accipere consueverunt.
<span id="x22_18" class="vn">18</span> Maleficos non patieris vivere.
<span id="x22_19" class="vn">19</span> Qui coierit cum jumento, morte moriatur.
<span id="x22_20" class="vn">20</span> Qui immolat diis, occidetur, præterquam Domino soli.<br class="calibre6"/><br class="calibre6"/>
<span id="x22_21" class="vn">21</span> Advenam non contristabis, neque affliges eum : advenæ enim et ipsi fuistis in terra Ægypti.
<span id="x22_22" class="vn">22</span> Viduæ et pupillo non nocebitis.
<span id="x22_23" class="vn">23</span> Si læseritis eos, vociferabuntur ad me, et ego audiam clamorem eorum :
<span id="x22_24" class="vn">24</span> et indignabitur furor meus, percutiamque vos gladio, et erunt uxores vestræ viduæ, et filii vestri pupilli.
<span id="x22_25" class="vn">25</span> Si pecuniam mutuam dederis populo meo pauperi qui habitat tecum, non urgebis eum quasi exactor, nec usuris opprimes.
<span id="x22_26" class="vn">26</span> Si pignus a proximo tuo acceperis vestimentum, ante solis occasum reddes ei.
<span id="x22_27" class="vn">27</span> Ipsum enim est solum, quo operitur, indumentum carnis ejus, nec habet aliud in quo dormiat : si clamaverit ad me, exaudiam eum, quia misericors sum.
<span id="x22_28" class="vn">28</span> Diis non detrahes, et principi populi tui non maledices.<br class="calibre6"/><br class="calibre6"/>
<span id="x22_29" class="vn">29</span> Decimas tuas et primitias tuas non tardabis reddere : primogenitum filiorum tuorum dabis mihi.
<span id="x22_30" class="vn">30</span> De bobus quoque, et ovibus similiter facies : septem diebus sit cum matre sua, die octava reddes illum mihi.
<span id="x22_31" class="vn">31</span> Viri sancti eritis mihi : carnem, quæ a bestiis fuerit prægustata, non comedetis, sed projicietis canibus.
</div><div class="calibre5" id="calibre_pb_22"></div></body></html>
