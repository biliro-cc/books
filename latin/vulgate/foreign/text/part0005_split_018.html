<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c18" id="c18"><span class="chapter-num">18</span></a> <span id="x18_1" class="vn">1</span> Non habebunt sacerdotes et Levitæ, et omnes qui de eadem tribu sunt, partem et hæreditatem cum reliquo Israël, quia sacrificia Domini, et oblationes ejus comedent,
<span id="x18_2" class="vn">2</span> et nihil aliud accipient de possessione fratrum suorum : Dominus enim ipse est hæreditas eorum, sicut locutus est illis.
<span id="x18_3" class="vn">3</span> Hoc erit judicium sacerdotum a populo, et ab his qui offerunt victimas : sive bovem, sive ovem immolaverint, dabunt sacerdoti armum ac ventriculum :
<span id="x18_4" class="vn">4</span> primitias frumenti, vini, et olei, et lanarum partem ex ovium tonsione.
<span id="x18_5" class="vn">5</span> Ipsum enim elegit Dominus Deus tuus de cunctis tribubus tuis, ut stet, et ministret nomini Domini, ipse, et filii ejus in sempiternum.
<span id="x18_6" class="vn">6</span> Si exierit Levites ex una urbium tuarum ex omni Israël in qua habitat, et voluerit venire, desiderans locum quem elegerit Dominus,
<span id="x18_7" class="vn">7</span> ministrabit in nomine Domini Dei sui, sicut omnes fratres ejus Levitæ, qui stabunt eo tempore coram Domino.
<span id="x18_8" class="vn">8</span> Partem ciborum eamdem accipiet, quam et ceteri : excepto eo, quod in urbe sua ex paterna ei successione debetur.<br class="calibre6"/><br class="calibre6"/>
<span id="x18_9" class="vn">9</span> Quando ingressus fueris terram, quam Dominus Deus tuus dabit tibi, cave ne imitari velis abominationes illarum gentium.
<span id="x18_10" class="vn">10</span> Nec inveniatur in te qui lustret filium suum, aut filiam, ducens per ignem : aut qui ariolos sciscitetur, et observet somnia atque auguria, nec sit maleficus,
<span id="x18_11" class="vn">11</span> nec incantator, nec qui pythones consulat, nec divinos, aut quærat a mortuis veritatem.
<span id="x18_12" class="vn">12</span> Omnia enim hæc abominatur Dominus, et propter istiusmodi scelera delebit eos in introitu tuo.
<span id="x18_13" class="vn">13</span> Perfectus eris, et absque macula cum Domino Deo tuo.
<span id="x18_14" class="vn">14</span> Gentes istæ, quarum possidebis terram, augures et divinos audiunt : tu autem a Domino Deo tuo aliter institutus es.
<span id="x18_15" class="vn">15</span> Prophetam de gente tua et de fratribus tuis, sicut me, suscitabit tibi Dominus Deus tuus : ipsum audies,
<span id="x18_16" class="vn">16</span> ut petisti a Domino Deo tuo in Horeb, quando concio congregata est, atque dixisti : Ultra non audiam vocem Domini Dei mei, et ignem hunc maximum amplius non videbo, ne moriar.
<span id="x18_17" class="vn">17</span> Et ait Dominus mihi : Bene omnia sunt locuti.
<span id="x18_18" class="vn">18</span> Prophetam suscitabo eis de medio fratrum suorum similem tui : et ponam verba mea in ore ejus, loqueturque ad eos omnia quæ præcepero illi.
<span id="x18_19" class="vn">19</span> Qui autem verba ejus, quæ loquetur in nomine meo, audire noluerit, ego ultor existam.
<span id="x18_20" class="vn">20</span> Propheta autem qui arrogantia depravatus voluerit loqui in nomine meo, quæ ego non præcepi illi ut diceret, aut ex nomine alienorum deorum, interficietur.
<span id="x18_21" class="vn">21</span> Quod si tacita cogitatione responderis : Quomodo possum intelligere verbum, quod Dominus non est locutus ?
<span id="x18_22" class="vn">22</span> hoc habebis signum : quod in nomine Domini propheta ille prædixerit, et non evenerit : hoc Dominus non est locutus, sed per tumorem animi sui propheta confinxit : et idcirco non timebis eum.
</div><div class="calibre5" id="calibre_pb_18"></div></body></html>
