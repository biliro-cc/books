<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Marcus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Et egressus inde, abiit in patriam suam : et sequebantur eum discipuli sui :
<span id="x6_2" class="vn">2</span> et facto sabbato cœpit in synagoga docere : et multi audientes admirabantur in doctrina ejus, dicentes : Unde huic hæc omnia ? et quæ est sapientia, quæ data est illi, et virtutes tales, quæ per manus ejus efficiuntur ?
<span id="x6_3" class="vn">3</span> Nonne hic est faber, filius Mariæ, frater Jacobi, et Joseph, et Judæ, et Simonis ? nonne et sorores ejus hic nobiscum sunt ? Et scandalizabantur in illo.
<span id="x6_4" class="vn">4</span> Et dicebat illis Jesus : Quia non est propheta sine honore nisi in patria sua, et in domo sua, et in cognatione sua.
<span id="x6_5" class="vn">5</span> Et non poterat ibi virtutem ullam facere, nisi paucos infirmos impositis manibus curavit :
<span id="x6_6" class="vn">6</span> et mirabatur propter incredulitatem eorum, et circuibat castella in circuitu docens.<br class="calibre6"/><br class="calibre6"/>
<span id="x6_7" class="vn">7</span> Et vocavit duodecim : et cœpit eos mittere binos, et dabat illis potestatem spirituum immundorum.
<span id="x6_8" class="vn">8</span> Et præcepit eis ne quid tollerent in via, nisi virgam tantum : non peram, non panem, neque in zona æs,
<span id="x6_9" class="vn">9</span> sed calceatos sandaliis, et ne induerentur duabus tunicis.
<span id="x6_10" class="vn">10</span> Et dicebat eis : Quocumque introieritis in domum, illic manete donec exeatis inde :
<span id="x6_11" class="vn">11</span> et quicumque non receperint vos, nec audierint vos, exeuntes inde, excutite pulverem de pedibus vestris in testimonium illis.
<span id="x6_12" class="vn">12</span> Et exeuntes prædicabant ut pœnitentiam agerent :
<span id="x6_13" class="vn">13</span> et dæmonia multa ejiciebant, et ungebant oleo multos ægros, et sanabant.<br class="calibre6"/><br class="calibre6"/>
<span id="x6_14" class="vn">14</span> Et audivit rex Herodes (manifestum enim factum est nomen ejus), et dicebat : Quia Joannes Baptista resurrexit a mortuis : et propterea virtutes operantur in illo.
<span id="x6_15" class="vn">15</span> Alii autem dicebant : Quia Elias est ; alii vero dicebant : Quia propheta est, quasi unus ex prophetis.
<span id="x6_16" class="vn">16</span> Quo audito Herodes ait : Quem ego decollavi Joannem, hic a mortuis resurrexit.
<span id="x6_17" class="vn">17</span> Ipse enim Herodes misit, ac tenuit Joannem, et vinxit eum in carcere propter Herodiadem uxorem Philippi fratris sui, quia duxerat eam.
<span id="x6_18" class="vn">18</span> Dicebat enim Joannes Herodi : Non licet tibi habere uxorem fratris tui.
<span id="x6_19" class="vn">19</span> Herodias autem insidiabatur illi : et volebat occidere eum, nec poterat.
<span id="x6_20" class="vn">20</span> Herodes enim metuebat Joannem, sciens eum virum justum et sanctum : et custodiebat eum, et audito eo multa faciebat, et libenter eum audiebat.
<span id="x6_21" class="vn">21</span> Et cum dies opportunus accidisset, Herodes natalis sui cœnam fecit principibus, et tribunis, et primis Galilææ :
<span id="x6_22" class="vn">22</span> cumque introisset filia ipsius Herodiadis, et saltasset, et placuisset Herodi, simulque recumbentibus, rex ait puellæ : Pete a me quod vis, et dabo tibi :
<span id="x6_23" class="vn">23</span> et juravit illi : Quia quidquid petieris dabo tibi, licet dimidium regni mei.
<span id="x6_24" class="vn">24</span> Quæ cum exisset, dixit matri suæ : Quid petam ? At illa dixit : Caput Joannis Baptistæ.
<span id="x6_25" class="vn">25</span> Cumque introisset statim cum festinatione ad regem, petivit dicens : Volo ut protinus des mihi in disco caput Joannis Baptistæ.
<span id="x6_26" class="vn">26</span> Et contristatus est rex : propter jusjurandum, et propter simul discumbentes, noluit eam contristare :
<span id="x6_27" class="vn">27</span> sed misso spiculatore præcepit afferri caput ejus in disco. Et decollavit eum in carcere,
<span id="x6_28" class="vn">28</span> et attulit caput ejus in disco : et dedit illud puellæ, et puella dedit matri suæ.
<span id="x6_29" class="vn">29</span> Quo audito, discipuli ejus venerunt, et tulerunt corpus ejus : et posuerunt illud in monumento.<br class="calibre6"/><br class="calibre6"/>
<span id="x6_30" class="vn">30</span> Et convenientes Apostoli ad Jesum, renuntiaverunt ei omnia quæ egerant, et docuerant.
<span id="x6_31" class="vn">31</span> Et ait illis : Venite seorsum in desertum locum, et requiescite pusillum. Erant enim qui veniebant et redibant multi : et nec spatium manducandi habebant.
<span id="x6_32" class="vn">32</span> Et ascendentes in navim, abierunt in desertum locum seorsum.
<span id="x6_33" class="vn">33</span> Et viderunt eos abeuntes, et cognoverunt multi : et pedestres de omnibus civitatibus concurrerunt illuc, et prævenerunt eos.
<span id="x6_34" class="vn">34</span> Et exiens vidit turbam multam Jesus : et misertus est super eos, quia erant sicut oves non habentes pastorem, et cœpit docere multa.
<span id="x6_35" class="vn">35</span> Et cum jam hora multa fieret, accesserunt discipuli ejus, dicentes : Desertus est locus hic, et jam hora præteriit :
<span id="x6_36" class="vn">36</span> dimitte illos, ut euntes in proximas villas et vicos, emant sibi cibos, quos manducent.
<span id="x6_37" class="vn">37</span> Et respondens ait illis : Date illis vos manducare. Et dixerunt ei : Euntes emamus ducentis denariis panes, et dabimus illis manducare.
<span id="x6_38" class="vn">38</span> Et dicit eis : Quot panes habetis ? ite, et videte. Et cum cognovissent, dicunt : Quinque, et duos pisces.
<span id="x6_39" class="vn">39</span> Et præcepit illis ut accumbere facerent omnes secundum contubernia super viride fœnum.
<span id="x6_40" class="vn">40</span> Et discubuerunt in partes per centenos et quinquagenos.
<span id="x6_41" class="vn">41</span> Et acceptis quinque panibus et duobus pisces, intuens in cælum, benedixit, et fregit panes, et dedit discipulis suis, ut ponerent ante eos : et duos pisces divisit omnibus.
<span id="x6_42" class="vn">42</span> Et manducaverunt omnes, et saturati sunt.
<span id="x6_43" class="vn">43</span> Et sustulerunt reliquias, fragmentorum duodecim cophinos plenos, et de piscibus.
<span id="x6_44" class="vn">44</span> Erant autem qui manducaverunt quinque millia virorum.<br class="calibre6"/><br class="calibre6"/>
<span id="x6_45" class="vn">45</span> Et statim coëgit discipulos suos ascendere navim, ut præcederent eum trans fretum ad Bethsaidam, dum ipse dimitteret populum.
<span id="x6_46" class="vn">46</span> Et cum dimisisset eos, abiit in montem orare.
<span id="x6_47" class="vn">47</span> Et cum sero esset, erat navis in medio mari et ipse solus in terra.
<span id="x6_48" class="vn">48</span> Et videns eos laborantes in remigando (erat enim ventus contrarius eis) et circa quartam vigiliam noctis venit ad eos ambulans supra mare : et volebat præterire eos.
<span id="x6_49" class="vn">49</span> At illi ut viderunt eum ambulantem supra mare, putaverunt phantasma esse, et exclamaverunt.
<span id="x6_50" class="vn">50</span> Omnes enim viderunt eum, et conturbati sunt. Et statim locutus est cum eis, et dixit eis : Confidite, ego sum : nolite timere.
<span id="x6_51" class="vn">51</span> Et ascendit ad illos in navim, et cessavit ventus. Et plus magis intra se stupebant :
<span id="x6_52" class="vn">52</span> non enim intellexerunt de panibus : erat enim cor eorum obcæcatum.
<span id="x6_53" class="vn">53</span> Et cum transfretassent, venerunt in terram Genesareth, et applicuerunt.
<span id="x6_54" class="vn">54</span> Cumque egressi essent de navi, continuo cognoverunt eum :
<span id="x6_55" class="vn">55</span> et percurrentes universam regionem illam, cœperunt in grabatis eos, qui se male habebant, circumferre, ubi audiebant eum esse.
<span id="x6_56" class="vn">56</span> Et quocumque introibat, in vicos, vel in villas aut civitates, in plateis ponebant infirmos, et deprecabantur eum, ut vel fimbriam vestimenti ejus tangerent, et quotquot tangebant eum, salvi fiebant.
</div><div class="calibre5" id="calibre_pb_6"></div></body></html>
