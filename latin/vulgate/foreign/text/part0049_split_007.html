<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Lucas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c7" id="c7"><span class="chapter-num">7</span></a> <span id="x7_1" class="vn">1</span> Cum autem implesset omnia verba sua in aures plebis, intravit Capharnaum.
<span id="x7_2" class="vn">2</span> Centurionis autem cujusdam servus male habens, erat moriturus : qui illi erat pretiosus.
<span id="x7_3" class="vn">3</span> Et cum audisset de Jesu, misit ad eum seniores Judæorum, rogans eum ut veniret et salvaret servum ejus.
<span id="x7_4" class="vn">4</span> At illi cum venissent ad Jesum, rogabant eum sollicite, dicentes ei : Quia dignus est ut hoc illi præstes :
<span id="x7_5" class="vn">5</span> diligit enim gentem nostram, et synagogam ipse ædificavit nobis.
<span id="x7_6" class="vn">6</span> Jesus autem ibat cum illis. Et cum jam non longe esset a domo, misit ad eum centurio amicos, dicens : Domine, noli vexari : non enim sum dignus ut sub tectum meum intres :
<span id="x7_7" class="vn">7</span> propter quod et meipsum non sum dignum arbitratus ut venirem ad te : sed dic verbo, et sanabitur puer meus.
<span id="x7_8" class="vn">8</span> Nam et ego homo sum sub potestate constitutus, habens sub me milites : et dico huic, Vade, et vadit : et alii, Veni, et venit : et servo meo, Fac hoc, et facit.
<span id="x7_9" class="vn">9</span> Quo audito Jesus miratus est : et conversus sequentibus se turbis, dixit : Amen dico vobis, nec in Israël tantam fidem inveni.
<span id="x7_10" class="vn">10</span> Et reversi, qui missi fuerant, domum, invenerunt servum, qui languerat, sanum.<br class="calibre6"/><br class="calibre6"/>
<span id="x7_11" class="vn">11</span> Et factum est : deinceps ibat in civitatem quæ vocatur Naim : et ibant cum eo discipuli ejus et turba copiosa.
<span id="x7_12" class="vn">12</span> Cum autem appropinquaret portæ civitatis, ecce defunctus efferebatur filius unicus matris suæ : et hæc vidua erat : et turba civitatis multa cum illa.
<span id="x7_13" class="vn">13</span> Quam cum vidisset Dominus, misericordia motus super eam, dixit illi : Noli flere.
<span id="x7_14" class="vn">14</span> Et accessit, et tetigit loculum. (Hi autem qui portabant, steterunt.) Et ait : Adolescens, tibi dico, surge.
<span id="x7_15" class="vn">15</span> Et resedit qui erat mortuus, et cœpit loqui. Et dedit illum matri suæ.
<span id="x7_16" class="vn">16</span> Accepit autem omnes timor : et magnificabant Deum, dicentes : Quia propheta magnus surrexit in nobis : et quia Deus visitavit plebem suam.
<span id="x7_17" class="vn">17</span> Et exiit hic sermo in universam Judæam de eo, et in omnem circa regionem.<br class="calibre6"/><br class="calibre6"/>
<span id="x7_18" class="vn">18</span> Et nuntiaverunt Joanni discipuli ejus de omnibus his.
<span id="x7_19" class="vn">19</span> Et convocavit duos de discipulis suis Joannes, et misit ad Jesum, dicens : Tu es qui venturus es, an alium exspectamus ?
<span id="x7_20" class="vn">20</span> Cum autem venissent ad eum viri, dixerunt : Joannes Baptista misit nos ad te dicens : Tu es qui venturus es, an alium exspectamus ?
<span id="x7_21" class="vn">21</span> (In ipsa autem hora multos curavit a languoribus, et plagis, et spiritibus malis, et cæcis multis donavit visum.)
<span id="x7_22" class="vn">22</span> Et respondens, dixit illis : Euntes renuntiate Joanni quæ audistis et vidistis : quia cæci vident, claudi ambulant, leprosi mundantur, surdi audiunt, mortui resurgunt, pauperes evangelizantur :
<span id="x7_23" class="vn">23</span> et beatus est quicumque non fuerit scandalizatus in me.<br class="calibre6"/><br class="calibre6"/>
<span id="x7_24" class="vn">24</span> Et cum discessissent nuntii Joannis, cœpit de Joanne dicere ad turbas : Quid existis in desertum videre ? arundinem vento agitatam ?
<span id="x7_25" class="vn">25</span> Sed quid existis videre ? hominem mollibus vestibus indutum ? Ecce qui in veste pretiosa sunt et deliciis, in domibus regum sunt.
<span id="x7_26" class="vn">26</span> Sed quid existis videre ? prophetam ? Utique dico vobis, et plus quam prophetam :
<span id="x7_27" class="vn">27</span> hic est, de quo scriptum est : Ecce mitto angelum meum ante faciem tuam, qui præparabit viam tuam ante te.
<span id="x7_28" class="vn">28</span> Dico enim vobis : major inter natos mulierum propheta Joanne Baptista nemo est : qui autem minor est in regno Dei, major est illo.<br class="calibre6"/><br class="calibre6"/>
<span id="x7_29" class="vn">29</span> Et omnis populus audiens et publicani, justificaverunt Deum, baptizati baptismo Joannis.
<span id="x7_30" class="vn">30</span> Pharisæi autem et legisperiti consilium Dei spreverunt in semetipsos, non baptizati ab eo.
<span id="x7_31" class="vn">31</span> Ait autem Dominus : Cui ergo similes dicam homines generationis hujus ? et cui similes sunt ?
<span id="x7_32" class="vn">32</span> Similes sunt pueris sedentibus in foro, et loquentibus ad invicem, et dicentibus : Cantavimus vobis tibiis, et non saltastis : lamentavimus, et non plorastis.
<span id="x7_33" class="vn">33</span> Venit enim Joannes Baptista, neque manducans panem, neque bibens vinum, et dicitis : Dæmonium habet.
<span id="x7_34" class="vn">34</span> Venit Filius hominis manducans, et bibens, et dicitis : Ecce homo devorator, et bibens vinum, amicus publicanorum et peccatorum.
<span id="x7_35" class="vn">35</span> Et justificata est sapientia ab omnibus filiis suis.<br class="calibre6"/><br class="calibre6"/>
<span id="x7_36" class="vn">36</span> Rogabat autem illum quidam de pharisæis ut manducaret cum illo. Et ingressus domum pharisæi discubuit.
<span id="x7_37" class="vn">37</span> Et ecce mulier, quæ erat in civitate peccatrix, ut cognovit quod accubuisset in domo pharisæi, attulit alabastrum unguenti :
<span id="x7_38" class="vn">38</span> et stans retro secus pedes ejus, lacrimis cœpit rigare pedes ejus, et capillis capitis sui tergebat, et osculabatur pedes ejus, et unguento ungebat.
<span id="x7_39" class="vn">39</span> Videns autem pharisæus, qui vocaverat eum, ait intra se dicens : Hic si esset propheta, sciret utique quæ et qualis est mulier, quæ tangit eum : quia peccatrix est.
<span id="x7_40" class="vn">40</span> Et respondens Jesus, dixit ad illum : Simon, habeo tibi aliquid dicere. At ille ait : Magister, dic.
<span id="x7_41" class="vn">41</span> Duo debitores erant cuidam fœneratori : unus debebat denarios quingentos, et alius quinquaginta.
<span id="x7_42" class="vn">42</span> Non habentibus illis unde redderent, donavit utrisque. Quis ergo eum plus diligit ?
<span id="x7_43" class="vn">43</span> Respondens Simon dixit : Æstimo quia is cui plus donavit. At ille dixit ei : Recte judicasti.
<span id="x7_44" class="vn">44</span> Et conversus ad mulierem, dixit Simoni : Vides hanc mulierem ? Intravi in domum tuam, aquam pedibus meis non dedisti : hæc autem lacrimis rigavit pedes meos, et capillis suis tersit.
<span id="x7_45" class="vn">45</span> Osculum mihi non dedisti : hæc autem ex quo intravit, non cessavit osculari pedes meos.
<span id="x7_46" class="vn">46</span> Oleo caput meum non unxisti : hæc autem unguento unxit pedes meos.
<span id="x7_47" class="vn">47</span> Propter quod dico tibi : remittuntur ei peccata multa, quoniam dilexit multum. Cui autem minus dimittitur, minus diligit.
<span id="x7_48" class="vn">48</span> Dixit autem ad illam : Remittuntur tibi peccata.
<span id="x7_49" class="vn">49</span> Et cœperunt qui simul accumbebant, dicere intra se : Quis est hic qui etiam peccata dimittit ?
<span id="x7_50" class="vn">50</span> Dixit autem ad mulierem : Fides tua te salvam fecit : vade in pace.
</div><div class="calibre5" id="calibre_pb_7"></div></body></html>
