<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c21" id="c21"><span class="chapter-num">21</span></a> <span id="x21_1" class="vn">1</span> Consurrexit autem Satan contra Israël, et concitavit David ut numeraret Israël.
<span id="x21_2" class="vn">2</span> Dixitque David ad Joab et ad principes populi : Ite, et numerate Israël a Bersabee usque Dan : et afferte mihi numerum ut sciam.
<span id="x21_3" class="vn">3</span> Responditque Joab : Augeat Dominus populum suum centuplum quam sunt : nonne, domine mi rex, omnes servi tui sunt ? quare hoc quærit dominus meus, quod in peccatum reputetur Israëli ?
<span id="x21_4" class="vn">4</span> Sed sermo regis magis prævaluit : egressusque est Joab, et circuivit universum Israël : et reversus est Jerusalem,
<span id="x21_5" class="vn">5</span> deditque David numerum eorum quos circuierat : et inventus est omnis numerus Israël, mille millia et centum millia virorum educentium gladium : de Juda autem quadringenta septuaginta millia bellatorum.
<span id="x21_6" class="vn">6</span> Nam Levi et Benjamin non numeravit : eo quod Joab invitus exsequeretur regis imperium.
<span id="x21_7" class="vn">7</span> Displicuit autem Deo quod jussum erat : et percussit Israël.
<span id="x21_8" class="vn">8</span> Dixitque David ad Deum : Peccavi nimis ut hoc facerem : obsecro, aufer iniquitatem servi tui, quia insipienter egi.
<span id="x21_9" class="vn">9</span> Et locutus est Dominus ad Gad videntem Davidis, dicens :
<span id="x21_10" class="vn">10</span> Vade, et loquere ad David, et dic ei : Hæc dicit Dominus : Trium tibi optionem do : unum, quod volueris, elige, et faciam tibi.
<span id="x21_11" class="vn">11</span> Cumque venisset Gad ad David, dixit ei : Hæc dicit Dominus : Elige, quod volueris :
<span id="x21_12" class="vn">12</span> aut tribus annis famem ; aut tribus mensibus te fugere hostes tuos, et gladium eorum non posse evadere ; aut tribus diebus gladium Domini, et pestilentiam versari in terra, et angelum Domini interficere in universis finibus Israël : nunc igitur vide quid respondeam ei qui misit me.
<span id="x21_13" class="vn">13</span> Et dixit David ad Gad : Ex omni parte me angustiæ premunt : sed melius mihi est ut incidam in manus Domini, quia multæ sunt miserationes ejus, quam in manus hominum.<br class="calibre6"/><br class="calibre6"/>
<span id="x21_14" class="vn">14</span> Misit ergo Dominus pestilentiam in Israël : et ceciderunt de Israël septuaginta millia virorum.
<span id="x21_15" class="vn">15</span> Misit quoque angelum in Jerusalem ut percuteret eam : cumque percuteretur, vidit Dominus, et misertus est super magnitudine mali : et imperavit angelo qui percutiebat : Sufficit, jam cesset manus tua. Porro angelus Domini stabat juxta aream Ornan Jebusæi.
<span id="x21_16" class="vn">16</span> Levansque David oculos suos, vidit angelum Domini stantem inter cælum et terram, et evaginatum gladium in manu ejus, et versum contra Jerusalem : et ceciderunt tam ipse quam majores natu, vestiti ciliciis, proni in terram.
<span id="x21_17" class="vn">17</span> Dixitque David ad Deum : Nonne ego sum, qui jussi ut numeraretur populus ? ego, qui peccavi ? ego, qui malum feci ? iste grex, quid commeruit ? Domine Deus meus, vertatur, obsecro, manus tua in me, et in domum patris mei : populus autem tuus non percutiatur.
<span id="x21_18" class="vn">18</span> Angelus autem Domini præcepit Gad ut diceret Davidi ut ascenderet, exstrueretque altare Domino Deo in area Ornan Jebusæi.
<span id="x21_19" class="vn">19</span> Ascendit ergo David juxta sermonem Gad, quem locutus ei fuerat ex nomine Domini.
<span id="x21_20" class="vn">20</span> Porro Ornan cum suspexisset et vidisset angelum, quatuorque filii ejus cum eo, absconderunt se : nam eo tempore terebat in area triticum.
<span id="x21_21" class="vn">21</span> Igitur cum veniret David ad Ornan, conspexit eum Ornan, et processit ei obviam de area, et adoravit eum pronus in terram.
<span id="x21_22" class="vn">22</span> Dixitque ei David : Da mihi locum areæ tuæ, ut ædificem in ea altare Domino : ita ut quantum valet argenti accipias, et cesset plaga a populo.
<span id="x21_23" class="vn">23</span> Dixit autem Ornan ad David : Tolle, et faciat dominus meus rex quodcumque ei placet : sed et boves do in holocaustum, et tribulas in ligna, et triticum in sacrificium : omnia libens præbebo.
<span id="x21_24" class="vn">24</span> Dixitque ei rex David : Nequaquam ita fiet, sed argentum dabo quantum valet : neque enim tibi auferre debeo, et sic offerre Domino holocausta gratuita.
<span id="x21_25" class="vn">25</span> Dedit ergo David Ornan pro loco siclos auri justissimi ponderis sexcentos.
<span id="x21_26" class="vn">26</span> Et ædificavit ibi altare Domino, obtulitque holocausta et pacifica, et invocavit Dominum ; et exaudivit eum in igne de cælo super altare holocausti.
<span id="x21_27" class="vn">27</span> Præcepitque Dominus angelo, et convertit gladium suum in vaginam.
<span id="x21_28" class="vn">28</span> Protinus ergo David, videns quod exaudisset eum Dominus in area Ornan Jebusæi, immolavit ibi victimas.
<span id="x21_29" class="vn">29</span> Tabernaculum autem Domini, quod fecerat Moyses in deserto, et altare holocaustorum, ea tempestate erat in excelso Gabaon.
<span id="x21_30" class="vn">30</span> Et non prævaluit David ire ad altare ut ibi obsecraret Deum : nimio enim fuerat in timore perterritus, videns gladium angeli Domini.
</div><div class="calibre5" id="calibre_pb_21"></div></body></html>
