<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Actus Apostolorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c21" id="c21"><span class="chapter-num">21</span></a> <span id="x21_1" class="vn">1</span> Cum autem factum esset ut navigaremus abstracti ab eis, recto cursu venimus Coum, et sequenti die Rhodum, et inde Pataram.
<span id="x21_2" class="vn">2</span> Et cum invenissemus navem transfretantem in Phœnicen, ascendentes navigavimus.
<span id="x21_3" class="vn">3</span> Cum apparuissemus autem Cypro, relinquentes eam ad sinistram, navigavimus in Syriam, et venimus Tyrum : ibi enim navis expositura erat onus.
<span id="x21_4" class="vn">4</span> Inventis autem discipulis, mansimus ibi diebus septem : qui Paulo dicebant per Spiritum ne ascenderet Jerosolymam.
<span id="x21_5" class="vn">5</span> Et expletis diebus, profecti ibamus, deducentibus nos omnibus cum uxoribus et filiis usque foras civitatem : et positis genibus in littore, oravimus.
<span id="x21_6" class="vn">6</span> Et cum valefecissemus invicem, ascendimus navem : illi autem redierunt in sua.
<span id="x21_7" class="vn">7</span> Nos vero navigatione expleta a Tyro descendimus Ptolemaidam : et salutatis fratribus, mansimus die una apud illos.
<span id="x21_8" class="vn">8</span> Alia autem die profecti, venimus Cæsaream. Et intrantes domum Philippi evangelistæ, qui erat unus de septem, mansimus apud eum.
<span id="x21_9" class="vn">9</span> Huic autem erant quatuor filiæ virgines prophetantes.<br class="calibre6"/><br class="calibre6"/>
<span id="x21_10" class="vn">10</span> Et cum moraremur per dies aliquot, supervenit quidam a Judæa propheta, nomine Agabus.
<span id="x21_11" class="vn">11</span> Is cum venisset ad nos, tulit zonam Pauli : et alligans sibi pedes et manus, dixit : Hæc dicit Spiritus Sanctus : Virum, cujus est zona hæc, sic alligabunt in Jerusalem Judæi, et tradent in manus gentium.
<span id="x21_12" class="vn">12</span> Quod cum audissemus, rogabamus nos, et qui loci illius erant, ne ascenderet Jerosolymam.
<span id="x21_13" class="vn">13</span> Tunc respondit Paulus, et dixit : Quid facitis flentes, et affligentes cor meum ? Ego enim non solum alligari, sed et mori in Jerusalem paratus sum propter nomen Domini Jesu.
<span id="x21_14" class="vn">14</span> Et cum ei suadere non possemus, quievimus, dicentes : Domini voluntas fiat.<br class="calibre6"/><br class="calibre6"/>
<span id="x21_15" class="vn">15</span> Post dies autem istos, præparati ascendebamus in Jerusalem.
<span id="x21_16" class="vn">16</span> Venerunt autem et ex discipulis a Cæsarea nobiscum, adducentes secum apud quem hospitaremur Mnasonem quemdam Cyprium, antiquum discipulum.
<span id="x21_17" class="vn">17</span> Et cum venissemus Jerosolymam, libenter exceperunt nos fratres.<br class="calibre6"/><br class="calibre6"/>
<span id="x21_18" class="vn">18</span> Sequenti autem die introibat Paulus nobiscum ad Jacobum, omnesque collecti sunt seniores.
<span id="x21_19" class="vn">19</span> Quos cum salutasset, narrabat per singula quæ Deus fecisset in gentibus per ministerium ipsius.
<span id="x21_20" class="vn">20</span> At illi cum audissent, magnificabant Deum, dixeruntque ei : Vides, frater, quot millia sunt in Judæis qui crediderunt, et omnes æmulatores sunt legis.
<span id="x21_21" class="vn">21</span> Audierunt autem de te quia discessionem doceas a Moyse eorum qui per gentes sunt Judæorum, dicens non debere eos circumcidere filios suos, neque secundum consuetudinem ingredi.
<span id="x21_22" class="vn">22</span> Quid ergo est ? utique oportet convenire multitudinem : audient enim te supervenisse.
<span id="x21_23" class="vn">23</span> Hoc ergo fac quod tibi dicimus. Sunt nobis viri quatuor, votum habentes super se.
<span id="x21_24" class="vn">24</span> His assumptis, sanctifica te cum illis, et impende in illis ut radant capita : et scient omnes quia quæ de te audierunt, falsa sunt, sed ambulas et ipse custodiens legem.
<span id="x21_25" class="vn">25</span> De his autem qui crediderunt ex gentibus, nos scripsimus judicantes ut abstineant se ab idolis immolato, et sanguine, et suffocato, et fornicatione.
<span id="x21_26" class="vn">26</span> Tunc Paulus, assumptis viris, postera die purificatus cum illis intravit in templum, annuntians expletionem dierum purificationis, donec offerretur pro unoquoque eorum oblatio.<br class="calibre6"/><br class="calibre6"/>
<span id="x21_27" class="vn">27</span> Dum autem septem dies consummarentur, hi qui de Asia erant Judæi, cum vidissent eum in templo, concitaverunt omnem populum, et injecerunt ei manus, clamantes :
<span id="x21_28" class="vn">28</span> Viri Israëlitæ, adjuvate : hic est homo qui adversus populum, et legem, et locum hunc, omnes ubique docens, insuper et gentiles induxit in templum, et violavit sanctum locum istum.
<span id="x21_29" class="vn">29</span> Viderant enim Trophimum Ephesium in civitate cum ipso, quem æstimaverunt quoniam in templum introduxisset Paulus.
<span id="x21_30" class="vn">30</span> Commotaque est civitas tota, et facta est concursio populi. Et apprehendentes Paulum, trahebant eum extra templum : et statim clausæ sunt januæ.
<span id="x21_31" class="vn">31</span> Quærentibus autem eum occidere, nuntiatum est tribuno cohortis quia tota confunditur Jerusalem.
<span id="x21_32" class="vn">32</span> Qui statim, assumptis militibus et centurionibus, decurrit ad illos. Qui cum vidissent tribunum et milites, cessaverunt percutere Paulum.
<span id="x21_33" class="vn">33</span> Tunc accedens tribunus apprehendit eum, et jussit eum alligari catenis duabus : et interrogabat quis esset, et quid fecisset.
<span id="x21_34" class="vn">34</span> Alii autem aliud clamabant in turba. Et cum non posset certum cognoscere præ tumultu, jussit duci eum in castra.
<span id="x21_35" class="vn">35</span> Et cum venisset ad gradus, contigit ut portaretur a militibus propter vim populi.
<span id="x21_36" class="vn">36</span> Sequebatur enim multitudo populi, clamans : Tolle eum.
<span id="x21_37" class="vn">37</span> Et cum cœpisset induci in castra Paulus, dicit tribuno : Si licet mihi loqui aliquid ad te ? Qui dixit : Græce nosti ?
<span id="x21_38" class="vn">38</span> nonne tu es Ægyptius, qui ante hos dies tumultum concitasti, et eduxisti in desertum quatuor millia virorum sicariorum ?
<span id="x21_39" class="vn">39</span> Et dixit ad eum Paulus : Ego homo sum quidem Judæus a Tarso Ciliciæ, non ignotæ civitatis municeps. Rogo autem te, permitte mihi loqui ad populum.
<span id="x21_40" class="vn">40</span> Et cum ille permisisset, Paulus stans in gradibus annuit manu ad plebem, et magno silentio facto, allocutus est lingua hebræa, dicens :
</div><div class="calibre5" id="calibre_pb_21"></div></body></html>
