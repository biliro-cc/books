<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Jeremias - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c29" id="c29"><span class="chapter-num">29</span></a> <span id="x29_1" class="vn">1</span> Et hæc sunt verba libri quem misit Jeremias propheta de Jerusalem ad reliquias seniorum transmigrationis, et ad sacerdotes, et ad prophetas, et ad omnem populum quem traduxerat Nabuchodonosor de Jerusalem in Babylonem,
<span id="x29_2" class="vn">2</span> postquam egressus est Jechonias rex, et domina, et eunuchi, et principes Juda et Jerusalem, et faber et inclusor, de Jerusalem,
<span id="x29_3" class="vn">3</span> in manu Elasa filii Saphan, et Gamariæ filii Helciæ, quos misit Sedecias rex Juda ad Nabuchodonosor regem Babylonis in Babylonem, dicens :
<span id="x29_4" class="vn">4</span> Hæc dicit Dominus exercituum, Deus Israël, omni transmigrationi quam transtuli de Jerusalem in Babylonem :
<span id="x29_5" class="vn">5</span> Ædificate domos, et habitate : et plantate hortos, et comedite fructum eorum.
<span id="x29_6" class="vn">6</span> Accipite uxores, et generate filios et filias : et date filiis vestris uxores, et filias vestras date viris, et pariant filios et filias : et multiplicamini ibi, et nolite esse pauci numero.
<span id="x29_7" class="vn">7</span> Et quærite pacem civitatis ad quam transmigrare vos feci, et orate pro ea ad Dominum, quia in pace illius erit pax vobis.
<span id="x29_8" class="vn">8</span> Hæc enim dicit Dominus exercituum, Deus Israël : Non vos seducant prophetæ vestri qui sunt in medio vestrum, et divini vestri, et ne attendatis ad somnia vestra quæ vos somniatis :
<span id="x29_9" class="vn">9</span> quia falso ipsi prophetant vobis in nomine meo, et non misi eos, dicit Dominus.
<span id="x29_10" class="vn">10</span> Quia hæc dicit Dominus : Cum cœperint impleri in Babylone septuaginta anni, visitabo vos, et suscitabo super vos verbum meum bonum, ut reducam vos ad locum istum.
<span id="x29_11" class="vn">11</span> Ego enim scio cogitationes quas ego cogito super vos, ait Dominus, cogitationes pacis et non afflictionis, ut dem vobis finem et patientiam.
<span id="x29_12" class="vn">12</span> Et invocabitis me, et ibitis : et orabitis me, et ego exaudiam vos.
<span id="x29_13" class="vn">13</span> Quæretis me, et invenietis, cum quæsieritis me in toto corde vestro.
<span id="x29_14" class="vn">14</span> Et inveniar a vobis, ait Dominus : et reducam captivitatem vestram, et congregabo vos de universis gentibus et de cunctis locis ad quæ expuli vos, dicit Dominus, et reverti vos faciam de loco ad quem transmigrare vos feci.
<span id="x29_15" class="vn">15</span> Quia dixistis : Suscitavit nobis Dominus prophetas in Babylone :
<span id="x29_16" class="vn">16</span> quia hæc dicit Dominus ad regem qui sedet super solium David, et ad omnem populum habitatorem urbis hujus, ad fratres vestros qui non sunt egressi vobiscum in transmigrationem :
<span id="x29_17" class="vn">17</span> hæc dicit Dominus exercituum : Ecce mittam in eos gladium, et famem, et pestem : et ponam eos quasi ficus malas, quæ comedi non possunt eo quod pessimæ sint :
<span id="x29_18" class="vn">18</span> et persequar eos in gladio, et in fame, et in pestilentia : et dabo eos in vexationem universis regnis terræ : in maledictionem, et in stuporem, et in sibilum, et in opprobrium cunctis gentibus ad quas ego ejeci eos,
<span id="x29_19" class="vn">19</span> eo quod non audierint verba mea, dicit Dominus, quæ misit ad eos per servos meos prophetas, de nocte consurgens et mittens : et non audistis, dicit Dominus.
<span id="x29_20" class="vn">20</span> Vos ergo audite verbum Domini, omnis transmigratio quam emisi de Jerusalem in Babylonem.
<span id="x29_21" class="vn">21</span> Hæc dicit Dominus exercituum, Deus Israël, ad Achab filium Coliæ, et ad Sedeciam filium Maasiæ, qui prophetant vobis in nomine meo mendaciter : Ecce ego tradam eos in manus Nabuchodonosor regis Babylonis, et percutiet eos in oculis vestris :
<span id="x29_22" class="vn">22</span> et assumetur ex eis maledictio omni transmigrationi Juda quæ est in Babylone, dicentium : Ponat te Dominus sicut Sedeciam et sicut Achab, quos frixit rex Babylonis in igne :
<span id="x29_23" class="vn">23</span> pro eo quod fecerint stultitiam in Israël, et mœchati sunt in uxores amicorum suorum, et locuti sunt verbum in nomine meo mendaciter, quod non mandavi eis. Ego sum judex et testis, dicit Dominus.
<span id="x29_24" class="vn">24</span> Et ad Semeiam Nehelamiten dices :
<span id="x29_25" class="vn">25</span> Hæc dicit Dominus exercituum, Deus Israël : Pro eo quod misisti in nomine tuo libros ad omnem populum qui est in Jerusalem, et ad Sophoniam filium Maasiæ sacerdotem, et ad universos sacerdotes, dicens :
<span id="x29_26" class="vn">26</span> Dominus dedit te sacerdotem pro Jojade sacerdote, ut sis dux in domo Domini, super omnem virum arreptitium et prophetantem, ut mittas eum in nervum et in carcerem :
<span id="x29_27" class="vn">27</span> et nunc quare non increpasti Jeremiam Anathothiten, qui prophetat vobis ?
<span id="x29_28" class="vn">28</span> Quia super hoc misit in Babylonem ad nos, dicens : Longum est : ædificate domos, et habitate : et plantate hortos, et comedite fructus eorum.
<span id="x29_29" class="vn">29</span> Legit ergo Sophonias sacerdos librum istum in auribus Jeremiæ prophetæ.
<span id="x29_30" class="vn">30</span> Et factum est verbum Domini ad Jeremiam, dicens :
<span id="x29_31" class="vn">31</span> Mitte ad omnem transmigrationem, dicens : Hæc dicit Dominus ad Semeiam Nehelamiten : Pro eo quod prophetavit vobis Semeias, et ego non misi eum, et fecit vos confidere in mendacio,
<span id="x29_32" class="vn">32</span> idcirco hæc dicit Dominus : Ecce ego visitabo super Semeiam Nehelamiten, et super semen ejus : non erit ei vir sedens in medio populi hujus, et non videbit bonum quod ego faciam populo meo, ait Dominus, quia prævaricationem locutus est adversus Dominum.
</div><div class="calibre5" id="calibre_pb_29"></div></body></html>
