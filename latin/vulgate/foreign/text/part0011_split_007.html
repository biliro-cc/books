<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum III - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c7" id="c7"><span class="chapter-num">7</span></a> <span id="x7_1" class="vn">1</span> Domum autem suam ædificavit Salomon tredecim annis, et ad perfectum usque perduxit.
<span id="x7_2" class="vn">2</span> Ædificavit quoque domum saltus Libani centum cubitorum longitudinis, et quinquaginta cubitorum latitudinis, et triginta cubitorum altitudinis : et quatuor deambulacra inter columnas cedrinas : ligna quippe cedrina exciderat in columnas.
<span id="x7_3" class="vn">3</span> Et tabulatis cedrinis vestivit totam cameram, quæ quadraginta quinque columnis sustentabatur. Unus autem ordo habebat columnas quindecim
<span id="x7_4" class="vn">4</span> contra se invicem positas,
<span id="x7_5" class="vn">5</span> et e regione se respicientes, æquali spatio inter columnas, et super columnas quadrangulata ligna in cunctis æqualia.
<span id="x7_6" class="vn">6</span> Et porticum columnarum fecit quinquaginta cubitorum longitudinis, et triginta cubitorum latitudinis : et alteram porticum in facie majoris porticus : et columnas, et epistylia super columnas.
<span id="x7_7" class="vn">7</span> Porticum quoque solii, in qua tribunal est, fecit : et texit lignis cedrinis a pavimento usque ad summitatem.
<span id="x7_8" class="vn">8</span> Et domuncula, in qua sedebatur ad judicandum, erat in media porticu simili opere. Domum quoque fecit filiæ Pharaonis (quam uxorem duxerat Salomon) tali opere, quali et hanc porticum.
<span id="x7_9" class="vn">9</span> Omnia lapidibus pretiosis, qui ad normam quamdam atque mensuram tam intrinsecus quam extrinsecus serrati erant : a fundamento usque ad summitatem parietum, et extrinsecus usque ad atrium majus.
<span id="x7_10" class="vn">10</span> Fundamenta autem de lapidibus pretiosis, lapidibus magnis, decem sive octo cubitorum.
<span id="x7_11" class="vn">11</span> Et desuper lapides pretiosi æqualis mensuræ secti erant, similiterque de cedro.
<span id="x7_12" class="vn">12</span> Et atrium majus rotundum trium ordinum de lapidibus sectis, et unius ordinis de dolata cedro : necnon et in atrio domus Domini interiori, et in porticu domus.<br class="calibre6"/><br class="calibre6"/>
<span id="x7_13" class="vn">13</span> Misit quoque rex Salomon, et tulit Hiram de Tyro,
<span id="x7_14" class="vn">14</span> filium mulieris viduæ de tribu Nephthali, patre Tyrio, artificem ærarium, et plenum sapientia, et intelligentia, et doctrina, ad faciendum omne opus ex ære. Qui cum venisset ad regem Salomonem, fecit omne opus ejus.
<span id="x7_15" class="vn">15</span> Et finxit duas columnas æreas, decem et octo cubitorum altitudinis columnam unam : et linea duodecim cubitorum ambiebat columnam utramque.
<span id="x7_16" class="vn">16</span> Duo quoque capitella fecit, quæ ponerentur super capita columnarum, fusilia ex ære : quinque cubitorum altitudinis capitellum unum, et quinque cubitorum altitudinis capitellum alterum :
<span id="x7_17" class="vn">17</span> et quasi in modum retis, et catenarum sibi invicem miro opere contextarum. Utrumque capitellum columnarum fusile erat : septena versuum retiacula in capitello uno, et septena retiacula in capitello altero.
<span id="x7_18" class="vn">18</span> Et perfecit columnas, et duos ordines per circuitum retiaculorum singulorum, ut tegerent capitella quæ erant super summitatem, malogranatorum : eodem modo fecit et capitello secundo.
<span id="x7_19" class="vn">19</span> Capitella autem quæ erant super capita columnarum, quasi opere lilii fabricata erant in porticu quatuor cubitorum.
<span id="x7_20" class="vn">20</span> Et rursum alia capitella in summitate columnarum desuper juxta mensuram columnæ contra retiacula : malogranatorum autem ducenti ordines erant in circuitu capitelli secundi.
<span id="x7_21" class="vn">21</span> Et statuit duas columnas in porticu templi : cumque statuisset columnam dexteram, vocavit eam nomine Jachin : similiter erexit columnam secundam, et vocavit nomen ejus Booz.
<span id="x7_22" class="vn">22</span> Et super capita columnarum opus in modum lilii posuit : perfectumque est opus columnarum.
<span id="x7_23" class="vn">23</span> Fecit quoque mare fusile decem cubitorum a labio usque ad labium, rotundum in circuitu : quinque cubitorum altitudo ejus, et resticula triginta cubitorum cingebat illud per circuitum.
<span id="x7_24" class="vn">24</span> Et sculptura subter labium circuibat illud decem cubitis ambiens mare : duo ordines sculpturarum striatarum erant fusiles.
<span id="x7_25" class="vn">25</span> Et stabat super duodecim boves, e quibus tres respiciebant ad aquilonem, et tres ad occidentem, et tres ad meridiem, et tres ad orientem : et mare super eos desuper erat : quorum posteriora universa intrinsecus latitabant.
<span id="x7_26" class="vn">26</span> Grossitudo autem luteris, trium unciarum erat : labiumque ejus quasi labium calicis, et folium repandi lilii : duo millia batos capiebat.
<span id="x7_27" class="vn">27</span> Et fecit decem bases æneas, quatuor cubitorum longitudinis bases singulas, et quatuor cubitorum latitudinis, et trium cubitorum altitudinis.
<span id="x7_28" class="vn">28</span> Et ipsum opus basium, interrasile erat : et sculpturæ inter juncturas.
<span id="x7_29" class="vn">29</span> Et inter coronulas et plectas, leones et boves et cherubim, et in juncturis similiter desuper : et subter leones et boves, quasi lora ex ære dependentia.
<span id="x7_30" class="vn">30</span> Et quatuor rotæ per bases singulas, et axes ærei : et per quatuor partes quasi humeruli subter luterem fusiles, contra se invicem respectantes.
<span id="x7_31" class="vn">31</span> Os quoque luteris intrinsecus erat in capitis summitate : et quod forinsecus apparebat, unius cubiti erat totum rotundum, pariterque habebat unum cubitum et dimidium : in angulis autem columnarum variæ cælaturæ erant : et media intercolumnia, quadrata non rotunda.
<span id="x7_32" class="vn">32</span> Quatuor quoque rotæ quæ per quatuor angulos basis erant, cohærebant sibi subter basim : una rota habebat altitudinis cubitum et semis.
<span id="x7_33" class="vn">33</span> Tales autem rotæ erant quales solent in curru fieri : et axes earum, et radii, et canthi, et modioli, omnia fusilia.
<span id="x7_34" class="vn">34</span> Nam et humeruli illi quatuor per singulos angulos basis unius, ex ipsa basi fusiles et conjuncti erant.
<span id="x7_35" class="vn">35</span> In summitate autem basis erat quædam rotunditas dimidii cubiti, ita fabrefacta ut luter desuper posset imponi, habens cælaturas suas, variasque sculpturas ex semetipsa.
<span id="x7_36" class="vn">36</span> Sculpsit quoque in tabulatis illis quæ erant ex ære, et in angulis, cherubim, et leones, et palmas, quasi in similitudinem hominis stantis, ut non cælata, sed apposita per circuitum viderentur.
<span id="x7_37" class="vn">37</span> In hunc modum fecit decem bases, fusura una, et mensura, sculpturaque consimili.
<span id="x7_38" class="vn">38</span> Fecit quoque decem luteres æneos : quadraginta batos capiebat luter unus, eratque quatuor cubitorum : singulos quoque luteres per singulas, id est, decem bases, posuit.
<span id="x7_39" class="vn">39</span> Et constituit decem bases, quinque ad dexteram partem templi, et quinque ad sinistram : mare autem posuit ad dexteram partem templi contra orientem ad meridiem.
<span id="x7_40" class="vn">40</span> Fecit ergo Hiram lebetes, et scutras, et hamulas, et perfecit omne opus regis Salomonis in templo Domini.
<span id="x7_41" class="vn">41</span> Columnas duas, et funiculos capitellorum super capitella columnarum duos : et retiacula duo, ut operirent duos funiculos qui erant super capita columnarum.
<span id="x7_42" class="vn">42</span> Et malogranata quadringenta in duobus retiaculis : duos versus malogranatorum in retiaculis singulis, ad operiendos funiculos capitellorum qui erant super capita columnarum.
<span id="x7_43" class="vn">43</span> Et bases decem, et luteres decem super bases.
<span id="x7_44" class="vn">44</span> Et mare unum, et boves duodecim subter mare.
<span id="x7_45" class="vn">45</span> Et lebetes, et scutras, et hamulas, omnia vasa quæ fecit Hiram regi Salomoni in domo Domini, de auricalco erant.
<span id="x7_46" class="vn">46</span> In campestri regione Jordanis fudit ea rex in argillosa terra, inter Sochoth et Sarthan.
<span id="x7_47" class="vn">47</span> Et posuit Salomon omnia vasa : propter multitudinem autem nimiam non erat pondus æris.<br class="calibre6"/><br class="calibre6"/>
<span id="x7_48" class="vn">48</span> Fecitque Salomon omnia vasa in domo Domini : altare aureum, et mensam super quam ponerentur panes propositionis, auream :
<span id="x7_49" class="vn">49</span> et candelabra aurea, quinque ad dexteram, et quinque ad sinistram contra oraculum, ex auro puro : et quasi lilii flores, et lucernas desuper aureas : et forcipes aureos,
<span id="x7_50" class="vn">50</span> et hydrias, et fuscinulas, et phialas, et mortariola, et thuribula, de auro purissimo : et cardines ostiorum domus interioris Sancti sanctorum, et ostiorum domus templi, ex auro erant.
<span id="x7_51" class="vn">51</span> Et perfecit omne opus quod faciebat Salomon in domo Domini, et intulit quæ sanctificaverat David pater suus, argentum, et aurum, et vasa, reposuitque in thesauris domus Domini.
</div><div class="calibre5" id="calibre_pb_7"></div></body></html>
