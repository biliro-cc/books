<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Actus Apostolorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> In diebus illis, crescente numero discipulorum, factum est murmur Græcorum adversus Hebræos, eo quod despicerentur in ministerio quotidiano viduæ eorum.
<span id="x6_2" class="vn">2</span> Convocantes autem duodecim multitudinem discipulorum, dixerunt : Non est æquum nos derelinquere verbum Dei, et ministrare mensis.
<span id="x6_3" class="vn">3</span> Considerate ergo, fratres, viros ex vobis boni testimonii septem, plenos Spiritu Sancto et sapientia, quos constituamus super hoc opus.
<span id="x6_4" class="vn">4</span> Nos vero orationi et ministerio verbi instantes erimus.
<span id="x6_5" class="vn">5</span> Et placuit sermo coram omni multitudine. Et elegerunt Stephanum, virum plenum fide et Spiritu Sancto, et Philippum, et Prochorum, et Nicanorem, et Timonem, et Parmenam, et Nicolaum advenam Antiochenum.
<span id="x6_6" class="vn">6</span> Hos statuerunt ante conspectum Apostolorum : et orantes imposuerunt eis manus.
<span id="x6_7" class="vn">7</span> Et verbum Domini crescebat, et multiplicabatur numerus discipulorum in Jerusalem valde : multa etiam turba sacerdotum obediebat fidei.<br class="calibre6"/><br class="calibre6"/>
<span id="x6_8" class="vn">8</span> Stephanus autem plenus gratia et fortitudine, faciebat prodigia et signa magna in populo.
<span id="x6_9" class="vn">9</span> Surrexerunt autem quidam de synagoga quæ appellatur Libertinorum, et Cyrenensium, et Alexandrinorum, et eorum qui erant a Cilicia, et Asia, disputantes cum Stephano :
<span id="x6_10" class="vn">10</span> et non poterant resistere sapientiæ, et Spiritui qui loquebatur.
<span id="x6_11" class="vn">11</span> Tunc summiserunt viros, qui dicerent se audivisse eum dicentem verba blasphemiæ in Moysen et in Deum.
<span id="x6_12" class="vn">12</span> Commoverunt itaque plebem, et seniores, et scribas : et concurrentes rapuerunt eum, et adduxerunt in concilium,
<span id="x6_13" class="vn">13</span> et statuerunt falsos testes, qui dicerent : Homo iste non cessat loqui verba adversus locum sanctum, et legem :
<span id="x6_14" class="vn">14</span> audivimus enim eum dicentem quoniam Jesus Nazarenus hic destruet locum istum, et mutabit traditiones quas tradidit nobis Moyses.
<span id="x6_15" class="vn">15</span> Et intuentes eum omnes qui sedebant in concilio, viderunt faciem ejus tamquam faciem angeli.
</div><div class="calibre5" id="calibre_pb_6"></div></body></html>
