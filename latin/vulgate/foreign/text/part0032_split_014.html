<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Daniel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Erat autem Daniel conviva regis, et honoratus super omnes amicos ejus.
<span id="x14_2" class="vn">2</span> Erat quoque idolum apud Babylonios nomine Bel : et impendebantur in eo per dies singulos similæ artabæ duodecim, et oves quadraginta, vinique amphoræ sex.
<span id="x14_3" class="vn">3</span> Rex quoque colebat eum, et ibat per singulos dies adorare eum : porro Daniel adorabat Deum suum. Dixitque ei rex : Quare non adoras Bel ?
<span id="x14_4" class="vn">4</span> Qui respondens ait ei : Quia non colo idola manufacta, sed viventem Deum, qui creavit cælum, et terram, et habet potestatem omnis carnis.
<span id="x14_5" class="vn">5</span> Et dixit rex ad eum : Non videtur tibi esse Bel vivens deus ? an non vides quanta comedat et bibat quotidie ?
<span id="x14_6" class="vn">6</span> Et ait Daniel arridens : Ne erres, rex : iste enim intrinsecus luteus est, et forinsecus æreus, neque comedit aliquando.
<span id="x14_7" class="vn">7</span> Et iratus rex vocavit sacerdotes ejus, et ait eis : Nisi dixeritis mihi quis est qui comedat impensas has, moriemini.
<span id="x14_8" class="vn">8</span> Si autem ostenderitis quoniam Bel comedat hæc, morietur Daniel, quia blasphemavit in Bel. Et dixit Daniel regi : Fiat juxta verbum tuum.
<span id="x14_9" class="vn">9</span> Erant autem sacerdotes Bel septuaginta, exceptis uxoribus, et parvulis, et filiis.<br class="calibre6"/><br class="calibre6"/> Et venit rex cum Daniele in templum Bel.
<span id="x14_10" class="vn">10</span> Et dixerunt sacerdotes Bel : Ecce nos egredimur foras : et tu, rex, pone escas, et vinum misce, et claude ostium, et signa annulo tuo :
<span id="x14_11" class="vn">11</span> et cum ingressus fueris mane, nisi inveneris omnia comesta a Bel, morte moriemur, vel Daniel qui mentitus est adversum nos.
<span id="x14_12" class="vn">12</span> Contemnebant autem, quia fecerant sub mensa absconditum introitum, et per illum ingrediebantur semper, et devorabant ea.
<span id="x14_13" class="vn">13</span> Factum est igitur postquam egressi sunt illi, rex posuit cibos ante Bel : præcepit Daniel pueris suis, et attulerunt cinerem, et cribravit per totum templum coram rege : et egressi clauserunt ostium, et signantes annulo regis abierunt.
<span id="x14_14" class="vn">14</span> Sacerdotes autem ingressi sunt nocte juxta consuetudinem suam, et uxores et filii eorum, et comederunt omnia, et biberunt.
<span id="x14_15" class="vn">15</span> Surrexit autem rex primo diluculo, et Daniel cum eo.
<span id="x14_16" class="vn">16</span> Et ait rex : Salvane sunt signacula, Daniel ? Qui respondit : Salva, rex.
<span id="x14_17" class="vn">17</span> Statimque cum aperuisset ostium, intuitus rex mensam, exclamavit voce magna : Magnus es, Bel, et non est apud te dolus quisquam.
<span id="x14_18" class="vn">18</span> Et risit Daniel, et tenuit regem ne ingrederetur intro : et dixit : Ecce pavimentum : animadverte cujus vestigia sint hæc.
<span id="x14_19" class="vn">19</span> Et dixit rex : Video vestigia virorum, et mulierum, et infantium. Et iratus est rex.
<span id="x14_20" class="vn">20</span> Tunc apprehendit sacerdotes, et uxores, et filios eorum : et ostenderunt ei abscondita ostiola, per quæ ingrediebantur, et consumebant quæ erant super mensam.
<span id="x14_21" class="vn">21</span> Occidit ergo illos rex, et tradidit Bel in potestatem Danielis : qui subvertit eum, et templum ejus.<br class="calibre6"/><br class="calibre6"/>
<span id="x14_22" class="vn">22</span> Et erat draco magnus in loco illo, et colebant eum Babylonii.
<span id="x14_23" class="vn">23</span> Et dixit rex Danieli : Ecce nunc non potes dicere quia iste non sit deus vivens : adora ergo eum.
<span id="x14_24" class="vn">24</span> Dixitque Daniel : Dominum Deum meum adoro, quia ipse est Deus vivens : iste autem non est deus vivens.
<span id="x14_25" class="vn">25</span> Tu autem, rex, da mihi potestatem, et interficiam draconem absque gladio et fuste. Et ait rex : Do tibi.
<span id="x14_26" class="vn">26</span> Tulit ergo Daniel picem, et adipem, et pilos, et coxit pariter : fecitque massas, et dedit in os draconis, et diruptus est draco. Et dixit : Ecce quem colebatis.
<span id="x14_27" class="vn">27</span> Quod cum audissent Babylonii, indignati sunt vehementer : et congregati adversum regem, dixerunt : Judæus factus est rex : Bel destruxit, draconem interfecit, et sacerdotes occidit.
<span id="x14_28" class="vn">28</span> Et dixerunt cum venissent ad regem : Trade nobis Danielem, alioquin interficiemus te, et domum tuam.
<span id="x14_29" class="vn">29</span> Vidit ergo rex quod irruerent in eum vehementer : et necessitate compulsus, tradidit eis Danielem.
<span id="x14_30" class="vn">30</span> Qui miserunt eum in lacum leonum, et erat ibi diebus sex.
<span id="x14_31" class="vn">31</span> Porro in lacu erant leones septem, et dabantur eis duo corpora quotidie, et duæ oves : et tunc non data sunt eis, ut devorarent Danielem.
<span id="x14_32" class="vn">32</span> Erat autem Habacuc propheta in Judæa, et ipse coxerat pulmentum, et intriverat panes in alveolo : et ibat in campum ut ferret messoribus.
<span id="x14_33" class="vn">33</span> Dixitque angelus Domini ad Habacuc : Fer prandium quod habes in Babylonem Danieli, qui est in lacu leonum.
<span id="x14_34" class="vn">34</span> Et dixit Habacuc : Domine, Babylonem non vidi, et lacum nescio.
<span id="x14_35" class="vn">35</span> Et apprehendit eum angelus Domini in vertice ejus, et portavit eum capillo capitis sui, posuitque eum in Babylone supra lacum in impetu spiritus sui.
<span id="x14_36" class="vn">36</span> Et clamavit Habacuc, dicens : Daniel serve Dei, tolle prandium quod misit tibi Deus.
<span id="x14_37" class="vn">37</span> Et ait Daniel : Recordatus es mei, Deus, et non dereliquisti diligentes te.
<span id="x14_38" class="vn">38</span> Surgensque Daniel comedit. Porro angelus Domini restituit Habacuc confestim in loco suo.<br class="calibre6"/><br class="calibre6"/>
<span id="x14_39" class="vn">39</span> Venit ergo rex die septimo ut lugeret Danielem : et venit ad lacum, et introspexit, et ecce Daniel sedens in medio leonum.
<span id="x14_40" class="vn">40</span> Et exclamavit voce magna rex, dicens : Magnus es, Domine Deus Danielis. Et extraxit eum de lacu leonum.
<span id="x14_41" class="vn">41</span> Porro illos, qui perditionis ejus causa fuerant, intromisit in lacum, et devorati sunt in momento coram eo.
<span id="x14_42" class="vn">42</span> Tunc rex ait : Paveant omnes habitantes in universa terra Deum Danielis : quia ipse est salvator, faciens signa et mirabilia in terra : qui liberavit Danielem de lacu leonum.</div>
</body></html>
