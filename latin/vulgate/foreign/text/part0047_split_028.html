<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c28" id="c28"><span class="chapter-num">28</span></a> <span id="x28_1" class="vn">1</span> Vespere autem sabbati, quæ lucescit in prima sabbati, venit Maria Magdalene, et altera Maria, videre sepulchrum.
<span id="x28_2" class="vn">2</span> Et ecce terræmotus factus est magnus. Angelus enim Domini descendit de cælo : et accedens revolvit lapidem, et sedebat super eum :
<span id="x28_3" class="vn">3</span> erat autem aspectus ejus sicut fulgur : et vestimentum ejus sicut nix.
<span id="x28_4" class="vn">4</span> Præ timore autem ejus exterriti sunt custodes, et facti sunt velut mortui.
<span id="x28_5" class="vn">5</span> Respondens autem angelus dixit mulieribus : Nolite timere vos : scio enim, quod Jesum, qui crucifixus est, quæritis.
<span id="x28_6" class="vn">6</span> Non est hic : surrexit enim, sicut dixit : venite, et videte locum ubi positus erat Dominus.
<span id="x28_7" class="vn">7</span> Et cito euntes, dicite discipulis ejus quia surrexit : et ecce præcedit vos in Galilæam : ibi eum videbitis : ecce prædixi vobis.
<span id="x28_8" class="vn">8</span> Et exierunt cito de monumento cum timore et gaudio magno, currentes nuntiare discipulis ejus.
<span id="x28_9" class="vn">9</span> Et ecce Jesus occurrit illis, dicens : Avete. Illæ autem accesserunt, et tenuerunt pedes ejus, et adoraverunt eum.
<span id="x28_10" class="vn">10</span> Tunc ait illis Jesus : Nolite timere : ite, nuntiare fratribus meis ut eant in Galilæam ; ibi me videbunt.<br class="calibre6"/><br class="calibre6"/>
<span id="x28_11" class="vn">11</span> Quæ cum abiissent, ecce quidam de custodibus venerunt in civitatem, et nuntiaverunt principibus sacerdotum omnia quæ facta fuerant.
<span id="x28_12" class="vn">12</span> Et congregati cum senioribus consilio accepto, pecuniam copiosam dederunt militibus,
<span id="x28_13" class="vn">13</span> dicentes : Dicite quia discipuli ejus nocte venerunt, et furati sunt eum, nobis dormientibus.
<span id="x28_14" class="vn">14</span> Et si hoc auditum fuerit a præside, nos suadebimus ei, et securos vos faciemus.
<span id="x28_15" class="vn">15</span> At illi, accepta pecunia, fecerunt sicut erant edocti. Et divulgatum est verbum istud apud Judæos, usque in hodiernum diem.
<span id="x28_16" class="vn">16</span> Undecim autem discipuli abierunt in Galilæam in montem ubi constituerat illis Jesus.<br class="calibre6"/><br class="calibre6"/>
<span id="x28_17" class="vn">17</span> Et videntes eum adoraverunt : quidam autem dubitaverunt.
<span id="x28_18" class="vn">18</span> Et accedens Jesus locutus est eis, dicens : Data est mihi omnis potestas in cælo et in terra :
<span id="x28_19" class="vn">19</span> euntes ergo docete omnes gentes : baptizantes eos in nomine Patris, et Filii, et Spiritus Sancti :
<span id="x28_20" class="vn">20</span> docentes eos servare omnia quæcumque mandavi vobis : et ecce ego vobiscum sum omnibus diebus, usque ad consummationem sæculi.</div>
</body></html>
