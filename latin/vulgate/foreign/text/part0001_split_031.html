<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c31" id="c31"><span class="chapter-num">31</span></a> <span id="x31_1" class="vn">1</span> Postquam autem audivit verba filiorum Laban dicentium : Tulit Jacob omnia quæ fuerunt patris nostri, et de illius facultate ditatus, factus est inclytus :
<span id="x31_2" class="vn">2</span> animadvertit quoque faciem Laban, quod non esset erga se sicut heri et nudiustertius,
<span id="x31_3" class="vn">3</span> maxime dicente sibi Domino : Revertere in terram patrum tuorum, et ad generationem tuam, eroque tecum.
<span id="x31_4" class="vn">4</span> Misit, et vocavit Rachel et Liam in agrum, ubi pascebat greges,
<span id="x31_5" class="vn">5</span> dixitque eis : Video faciem patris vestri quod non sit erga me sicut heri et nudiustertius : Deus autem patris mei fuit mecum.
<span id="x31_6" class="vn">6</span> Et ipsæ nostis quod totis viribus meis servierim patri vestro.
<span id="x31_7" class="vn">7</span> Sed et pater vester circumvenit me et mutavit mercedem meam decem vicibus : et tamen non dimisit eum Deus ut noceret mihi.
<span id="x31_8" class="vn">8</span> Si quando dixit : Variæ erunt mercedes tuæ : pariebant omnes oves varios fœtus ; quando vero e contrario, ait : Alba quæque accipies pro mercede : omnes greges alba pepererunt.
<span id="x31_9" class="vn">9</span> Tulitque Deus substantiam patris vestri, et dedit mihi.
<span id="x31_10" class="vn">10</span> Postquam enim conceptus ovium tempus advenerat, levavi oculos meos, et vidi in somnis ascendentes mares super feminas, varios et maculosos, et diversorum colorum.
<span id="x31_11" class="vn">11</span> Dixitque angelus Dei ad me in somnis : Jacob ? Et ego respondi : Adsum.
<span id="x31_12" class="vn">12</span> Qui ait : Leva oculos tuos, et vide universos masculos ascendentes super feminas, varios, maculosos, atque respersos. Vidi enim omnia quæ fecit tibi Laban.
<span id="x31_13" class="vn">13</span> Ego sum Deus Bethel, ubi unxisti lapidem, et votum vovisti mihi. Nunc ergo surge, et egredere de terra hac, revertens in terram nativitatis tuæ.
<span id="x31_14" class="vn">14</span> Responderuntque Rachel et Lia : Numquid habemus residui quidquam in facultatibus et hæreditate domus patris nostri ?
<span id="x31_15" class="vn">15</span> nonne quasi alienas reputavit nos, et vendidit, comeditque pretium nostrum ?
<span id="x31_16" class="vn">16</span> Sed Deus tulit opes patris nostri, et eas tradidit nobis, ac filiis nostris : unde omnia quæ præcepit tibi Deus, fac.
<span id="x31_17" class="vn">17</span> Surrexit itaque Jacob, et impositis liberis ac conjugibus suis super camelos, abiit.
<span id="x31_18" class="vn">18</span> Tulitque omnem substantiam suam, et greges, et quidquid in Mesopotamia acquisierat, pergens ad Isaac patrem suum in terram Chanaan.<br class="calibre6"/><br class="calibre6"/>
<span id="x31_19" class="vn">19</span> Eo tempore ierat Laban ad tondendas oves, et Rachel furata est idola patris sui.
<span id="x31_20" class="vn">20</span> Noluitque Jacob confiteri socero suo quod fugeret.
<span id="x31_21" class="vn">21</span> Cumque abiisset tam ipse quam omnia quæ juris sui erant, et amne transmisso pergeret contra montem Galaad,
<span id="x31_22" class="vn">22</span> nuntiatum est Laban die tertio quod fugeret Jacob.
<span id="x31_23" class="vn">23</span> Qui, assumptis fratribus suis, persecutus est eum diebus septem : et comprehendit eum in monte Galaad.
<span id="x31_24" class="vn">24</span> Viditque in somnis dicentem sibi Deum : Cave ne quidquam aspere loquaris contra Jacob.
<span id="x31_25" class="vn">25</span> Jamque Jacob extenderat in monte tabernaculum : cumque ille consecutus fuisset eum cum fratribus suis, in eodem monte Galaad fixit tentorium.
<span id="x31_26" class="vn">26</span> Et dixit ad Jacob : Quare ita egisti, ut clam me abigeres filias meas quasi captivas gladio ?
<span id="x31_27" class="vn">27</span> cur ignorante me fugere voluisti, nec indicare mihi, ut prosequerer te cum gaudio, et canticis, et tympanis, et citharis ?
<span id="x31_28" class="vn">28</span> Non es passus ut oscularer filios meos et filias : stulte operatus es : et nunc quidem
<span id="x31_29" class="vn">29</span> valet manus mea reddere tibi malum : sed Deus patris vestri heri dixit mihi : Cave ne loquaris contra Jacob quidquam durius.
<span id="x31_30" class="vn">30</span> Esto, ad tuos ire cupiebas, et desiderio erat tibi domus patris tui : cur furatus es deos meos ?
<span id="x31_31" class="vn">31</span> Respondit Jacob : Quod inscio te profectus sum, timui ne violenter auferres filias tuas.
<span id="x31_32" class="vn">32</span> Quod autem furti me arguis : apud quemcumque inveneris deos tuos, necetur coram fratribus nostris : scrutare, quidquid tuorum apud me inveneris, et aufer. Hæc dicens, ignorabat quod Rachel furata esset idola.
<span id="x31_33" class="vn">33</span> Ingressus itaque Laban tabernaculum Jacob, et Liæ, et utriusque famulæ, non invenit. Cumque intrasset tentorium Rachelis,
<span id="x31_34" class="vn">34</span> illa festinans abscondit idola subter stramenta cameli, et sedit desuper : scrutantique omne tentorium, et nihil invenienti,
<span id="x31_35" class="vn">35</span> ait : Ne irascatur dominus meus quod coram te assurgere nequeo : quia juxta consuetudinem feminarum nunc accidit mihi : sic delusa sollicitudo quærentis est.
<span id="x31_36" class="vn">36</span> Tumensque Jacob, cum jurgio ait : Quam ob culpam meam, et ob quod peccatum meum sic exarsisti post me,
<span id="x31_37" class="vn">37</span> et scrutatus es omnem supellectilem meam ? quid invenisti de cuncta substantia domus tuæ ? pone hic coram fratribus meis, et fratribus tuis, et judicent inter me et te.
<span id="x31_38" class="vn">38</span> Idcirco viginti annis fui tecum ? oves tuæ et capræ steriles non fuerunt, arietes gregis tui non comedi :
<span id="x31_39" class="vn">39</span> nec captum a bestia ostendi tibi, ego damnum omne reddebam : quidquid furto peribat, a me exigebas :
<span id="x31_40" class="vn">40</span> die noctuque æstu urebar, et gelu, fugiebatque somnus ab oculis meis.
<span id="x31_41" class="vn">41</span> Sicque per viginti annos in domo tua servivi tibi, quatuordecim pro filiabus, et sex pro gregibus tuis : immutasti quoque mercedem meam decem vicibus.
<span id="x31_42" class="vn">42</span> Nisi Deus patris mei Abraham, et timor Isaac affuisset mihi, forsitan modo nudum me dimisisses : afflictionem meam et laborem manuum mearum respexit Deus, et arguit te heri.<br class="calibre6"/><br class="calibre6"/>
<span id="x31_43" class="vn">43</span> Respondit ei Laban : Filiæ meæ et filii, et greges tui, et omnia quæ cernis, mea sunt : quid possum facere filiis et nepotibus meis ?
<span id="x31_44" class="vn">44</span> Veni ergo, et ineamus fœdus, ut sit in testimonium inter me et te.
<span id="x31_45" class="vn">45</span> Tulit itaque Jacob lapidem, et erexit illum in titulum :
<span id="x31_46" class="vn">46</span> dixitque fratribus suis : Afferte lapides. Qui congregantes fecerunt tumulum, comederuntque super eum :
<span id="x31_47" class="vn">47</span> quem vocavit Laban Tumulum testis : et Jacob, Acervum testimonii, uterque juxta proprietatem linguæ suæ.
<span id="x31_48" class="vn">48</span> Dixitque Laban : Tumulus iste erit testis inter me et te hodie, et idcirco appellatum est nomen ejus Galaad, id est, Tumulus testis.
<span id="x31_49" class="vn">49</span> Intueatur et judicet Dominus inter nos quando recesserimus a nobis,
<span id="x31_50" class="vn">50</span> si afflixeris filias meas, et si introduxeris alias uxores super eas : nullus sermonis nostri testis est absque Deo, qui præsens respicit.
<span id="x31_51" class="vn">51</span> Dixitque rursus ad Jacob : En tumulus hic, et lapis quem erexi inter me et te,
<span id="x31_52" class="vn">52</span> testis erit : tumulus, inquam, iste et lapis sint in testimonium, si aut ego transiero illum pergens ad te, aut tu præterieris, malum mihi cogitans.
<span id="x31_53" class="vn">53</span> Deus Abraham, et Deus Nachor, judicet inter nos, Deus patris eorum. Juravit ergo Jacob per timorem patris sui Isaac :
<span id="x31_54" class="vn">54</span> immolatisque victimis in monte, vocavit fratres suos ut ederent panem. Qui cum comedissent, manserunt ibi :
<span id="x31_55" class="vn">55</span> Laban vero de nocte consurgens, osculatus est filios, et filias suas, et benedixit illis : reversusque est in locum suum.
</div><div class="calibre5" id="calibre_pb_31"></div></body></html>
