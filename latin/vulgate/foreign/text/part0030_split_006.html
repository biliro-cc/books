<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Baruch - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Propter peccata quæ peccastis ante Deum, abducemini in Babyloniam captivi a Nabuchodonosor rege Babylonis.
<span id="x6_2" class="vn">2</span> Ingressi itaque in Babylonem, eritis ibi annis plurimis, et temporibus longis, usque ad generationes septem : post hoc autem educam vos inde cum pace.
<span id="x6_3" class="vn">3</span> Nunc autem videbitis in Babylonia deos aureos et argenteos, et lapideos et ligneos, in humeris portari, ostentantes metum gentibus.
<span id="x6_4" class="vn">4</span> Videte ergo ne et vos similes efficiamini factis alienis, et metuatis, et metus vos capiat in ipsis.
<span id="x6_5" class="vn">5</span> Visa itaque turba de retro et ab ante, adorantes dicite in cordibus vestris : Te oportet adorari, Domine.
<span id="x6_6" class="vn">6</span> Angelus enim meus vobiscum est : ipse autem exquiram animas vestras.
<span id="x6_7" class="vn">7</span> Nam lingua ipsorum polita a fabro ; ipsa etiam inaurata et inargentata : falsa sunt, et non possunt loqui.
<span id="x6_8" class="vn">8</span> Et sicut virgini amanti ornamenta, ita accepto auro fabricati sunt.
<span id="x6_9" class="vn">9</span> Coronas certe aureas habent super capita sua dii illorum : unde subtrahunt sacerdotes ab eis aurum et argentum, et erogant illud in semetipsos.
<span id="x6_10" class="vn">10</span> Dant autem et ex ipso prostitutis, et meretrices ornant : et iterum cum receperint illud a meretricibus, ornant deos suos.
<span id="x6_11" class="vn">11</span> Hi autem non liberantur ab ærugine et tinea.
<span id="x6_12" class="vn">12</span> Opertis autem illis veste purpurea, extergunt faciem ipsorum propter pulverem domus qui est plurimus inter eos.
<span id="x6_13" class="vn">13</span> Sceptrum autem habet ut homo, sicut judex regionis, qui in se peccantem non interficit.
<span id="x6_14" class="vn">14</span> Habet etiam in manu gladium et securim, se autem de bello et a latronibus non liberat. Unde vobis notum sit quia non sunt dii :
<span id="x6_15" class="vn">15</span> non ergo timueritis eos. Sicut enim vas hominis confractum inutile efficitur, tales sunt et dii illorum.
<span id="x6_16" class="vn">16</span> Constitutis illis in domo, oculi eorum pleni sunt pulvere a pedibus introëuntium.
<span id="x6_17" class="vn">17</span> Et sicut alicui qui regem offendit circumseptæ sunt januæ, aut sicut ad sepulchrum adductum mortuum : ita tutantur sacerdotes ostia clausuris et seris, ne a latronibus expolientur.
<span id="x6_18" class="vn">18</span> Lucernas accendunt illis, et quidem multas, ex quibus nullam videre possunt : sunt autem sicut trabes in domo.
<span id="x6_19" class="vn">19</span> Corda vero eorum dicunt elingere serpentes qui de terra sunt, dum comedunt eos, et vestimentum ipsorum, et non sentiunt.
<span id="x6_20" class="vn">20</span> Nigræ fiunt facies eorum a fumo qui in domo fit.
<span id="x6_21" class="vn">21</span> Supra corpus eorum et supra caput eorum volant noctuæ, et hirundines, et aves etiam, similiter et cattæ.
<span id="x6_22" class="vn">22</span> Unde sciatis quia non sunt dii : ne ergo timueritis eos.<br class="calibre6"/><br class="calibre6"/>
<span id="x6_23" class="vn">23</span> Aurum etiam quod habent ad speciem est : nisi aliquis exterserit æruginem, non fulgebunt : neque enim dum conflarentur, sentiebant.
<span id="x6_24" class="vn">24</span> Ex omni pretio empta sunt, in quibus spiritus non inest ipsis.
<span id="x6_25" class="vn">25</span> Sine pedibus, in humeris portantur, ostentantes ignobilitatem suam hominibus : confundantur etiam qui colunt ea.
<span id="x6_26" class="vn">26</span> Propterea si ceciderint in terram, a semetipsis non consurgunt : neque si quis eum statuerit rectum, per semetipsum stabit : sed sicut mortuis munera eorum illis apponentur.
<span id="x6_27" class="vn">27</span> Hostias illorum vendunt sacerdotes ipsorum, et abutuntur : similiter et mulieres eorum decerpentes, neque infirmo, neque mendicanti, aliquid impertiunt.
<span id="x6_28" class="vn">28</span> De sacrificiis eorum fœtæ et menstruatæ contingunt. Sciens itaque ex his quia non sunt dii, ne timeatis eos.
<span id="x6_29" class="vn">29</span> Unde enim vocantur dii ? quia mulieres apponunt diis argenteis, et aureis, et ligneis :
<span id="x6_30" class="vn">30</span> et in domibus eorum sacerdotes sedent habentes tunicas scissas, et capita et barbam rasam, quorum capita nuda sunt.
<span id="x6_31" class="vn">31</span> Rugiunt autem clamantes contra deos suos sicut in cœna mortui.
<span id="x6_32" class="vn">32</span> Vestimenta eorum auferunt sacerdotes, et vestiunt uxores suas et filios suos.
<span id="x6_33" class="vn">33</span> Neque si quid mali patiuntur ab aliquo, neque si quid boni, poterunt retribuere : neque regem constituere possunt, neque auferre.
<span id="x6_34" class="vn">34</span> Similiter neque dare divitias possunt, neque malum retribuere. Si quis illis votum voverit et non reddiderit, neque hoc requirunt.
<span id="x6_35" class="vn">35</span> Hominem a morte non liberant, neque infirmum a potentiori eripiunt.
<span id="x6_36" class="vn">36</span> Hominem cæcum ad visum non restituunt ; de necessitate hominem non liberabunt.
<span id="x6_37" class="vn">37</span> Viduæ non miserebuntur, neque orphanis benefacient.
<span id="x6_38" class="vn">38</span> Lapidibus de monte similes sunt dii illorum, lignei, et lapidei, et aurei, et argentei : qui autem colunt ea, confundentur.
<span id="x6_39" class="vn">39</span> Quomodo ergo æstimandum est aut dicendum illos esse deos ?
<span id="x6_40" class="vn">40</span> Adhuc enim ipsis Chaldæis non honorantibus ea : qui cum audierint mutum non posse loqui, offerunt illud ad Bel, postulantes ab eo loqui :
<span id="x6_41" class="vn">41</span> quasi possint sentire qui non habent motum ! Et ipsi, cum intellexerint, relinquent ea : sensum enim non habent ipsi dii illorum.
<span id="x6_42" class="vn">42</span> Mulieres autem circumdatæ funibus in viis sedent, succendentes ossa olivarum :
<span id="x6_43" class="vn">43</span> cum autem aliqua ex ipsis, attracta ab aliquo transeunte, dormierit cum eo, proximæ suæ exprobrat quod ea non sit digna habita, sicut ipsa, neque funis ejus diruptus sit.
<span id="x6_44" class="vn">44</span> Omnia autem quæ illi fiunt, falsa sunt : quomodo æstimandum aut dicendum est illos esse deos ?<br class="calibre6"/><br class="calibre6"/>
<span id="x6_45" class="vn">45</span> A fabris autem et ab aurificibus facta sunt : nihil aliud erunt, nisi id quod volunt esse sacerdotes.
<span id="x6_46" class="vn">46</span> Artifices etiam ipsi, qui ea faciunt, non sunt multi temporis : numquid ergo possunt ea, quæ fabricata sunt ab ipsis, esse dii ?
<span id="x6_47" class="vn">47</span> Reliquerunt autem falsa et opprobrium postea futuris.
<span id="x6_48" class="vn">48</span> Nam cum supervenerit illis prælium et mala, cogitant sacerdotes apud se ubi se abscondant cum illis.
<span id="x6_49" class="vn">49</span> Quomodo ergo sentiri debeant quoniam dii sunt, qui nec de bello se liberant, neque de malis se eripiunt ?
<span id="x6_50" class="vn">50</span> Nam cum sint lignea, inaurata et inargentata, scietur postea quia falsa sunt ab universis gentibus et regibus : quæ manifesta sunt quia non sunt dii, sed opera manuum hominum, et nullum Dei opus cum illis.
<span id="x6_51" class="vn">51</span> Unde ergo notum est quia non sunt dii, sed opera manuum hominum, et nullum Dei opus in ipsis est.
<span id="x6_52" class="vn">52</span> Regem regioni non suscitant, neque pluviam hominibus dabunt.
<span id="x6_53" class="vn">53</span> Judicium quoque non discernent, neque regiones liberabunt ab injuria, quia nihil possunt, sicut corniculæ inter medium cæli et terræ.
<span id="x6_54" class="vn">54</span> Etenim cum inciderit ignis in domum deorum ligneorum, argenteorum et aureorum, sacerdotes quidem ipsorum fugient, et liberabuntur : ipsi vero sicut trabes in medio comburentur.
<span id="x6_55" class="vn">55</span> Regi autem et bello non resistent. Quomodo ergo æstimandum est aut recipiendum quia dii sunt ?
<span id="x6_56" class="vn">56</span> Non a furibus, neque a latronibus se liberabunt dii lignei, et lapidei, et inaurati, et inargentati : quibus hi qui fortiores sunt,
<span id="x6_57" class="vn">57</span> aurum et argentum, et vestimentum quo operti sunt, auferent illis, et abibunt, nec sibi auxilium ferent.<br class="calibre6"/><br class="calibre6"/>
<span id="x6_58" class="vn">58</span> Itaque melius est esse regem ostentantem virtutem suam, aut vas in domo utile, in quo gloriabitur qui possidet illud, vel ostium in domo, quod custodit quæ in ipsa sunt, quam falsi dii.
<span id="x6_59" class="vn">59</span> Sol quidem et luna ac sidera, cum sint splendida et emissa ad utilitates, obaudiunt :
<span id="x6_60" class="vn">60</span> similiter et fulgur cum apparuerit, perspicuum est : idipsum autem et spiritus in omni regione spirat :
<span id="x6_61" class="vn">61</span> et nubes, quibus cum imperatum fuerit a Deo perambulare universum orbem, perficiunt quod imperatum est eis :
<span id="x6_62" class="vn">62</span> ignis etiam missus desuper, ut consumat montes et silvas, facit quod præceptum est ei : hæc autem neque speciebus, neque virtutibus, uni eorum similia sunt.
<span id="x6_63" class="vn">63</span> Unde neque existimandum est, neque dicendum illos esse deos, quando non possunt neque judicium judicare, neque quidquam facere hominibus.
<span id="x6_64" class="vn">64</span> Scientes itaque quia non sunt dii, ne ergo timueritis eos.
<span id="x6_65" class="vn">65</span> Neque enim regibus maledicent, neque benedicent.
<span id="x6_66" class="vn">66</span> Signa etiam in cælo gentibus non ostendunt : neque ut sol lucebunt, neque illuminabunt ut luna.
<span id="x6_67" class="vn">67</span> Bestiæ meliores sunt illis, quæ possunt fugere sub tectum ac prodesse sibi.
<span id="x6_68" class="vn">68</span> Nullo itaque modo nobis est manifestum quia sunt dii : propter quod ne timeatis eos.<br class="calibre6"/><br class="calibre6"/>
<span id="x6_69" class="vn">69</span> Nam sicut in cucumerario formido nihil custodit, ita sunt dii illorum lignei, et argentei, et inaurati.
<span id="x6_70" class="vn">70</span> Eodem modo et in horto spina alba, supra quam omnis avis sedet, similiter et mortuo projecto in tenebris, similes sunt dii illorum lignei, et inaurati, et inargentati.
<span id="x6_71" class="vn">71</span> A purpura quoque et murice, quæ supra illos tineant, scietis itaque quia non sunt dii : ipsi etiam postremo comeduntur, et erunt opprobrium in regione.
<span id="x6_72" class="vn">72</span> Melior est homo justus qui non habet simulacra, nam erit longe ab opprobriis.</div>
</body></html>
