<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c17" id="c17"><span class="chapter-num">17</span></a> <span id="x17_1" class="vn">1</span> Et post dies sex assumit Jesus Petrum, et Jacobum, et Joannem fratrem ejus, et ducit illos in montem excelsum seorsum :
<span id="x17_2" class="vn">2</span> et transfiguratus est ante eos. Et resplenduit facies ejus sicut sol : vestimenta autem ejus facta sunt alba sicut nix.
<span id="x17_3" class="vn">3</span> Et ecce apparuerunt illis Moyses et Elias cum eo loquentes.
<span id="x17_4" class="vn">4</span> Respondens autem Petrus, dixit ad Jesum : Domine, bonum est nos hic esse : si vis, faciamus tria tabernacula, tibi unum, Moysi unum, et Eliæ unum.
<span id="x17_5" class="vn">5</span> Adhuc eo loquente, ecce nubes lucida obumbravit eos. Et ecce vox de nube, dicens : Hic est Filius meus dilectus, in quo mihi bene complacui : ipsum audite.
<span id="x17_6" class="vn">6</span> Et audientes discipuli ceciderunt in faciem suam, et timuerunt valde.
<span id="x17_7" class="vn">7</span> Et accessit Jesus, et tetigit eos : dixitque eis : Surgite, et nolite timere.
<span id="x17_8" class="vn">8</span> Levantes autem oculos suos, neminem viderunt, nisi solum Jesum.
<span id="x17_9" class="vn">9</span> Et descendentibus illis de monte, præcepit eis Jesus, dicens : Nemini dixeritis visionem, donec Filius hominis a mortuis resurgat.
<span id="x17_10" class="vn">10</span> Et interrogaverunt eum discipuli, dicentes : Quid ergo scribæ dicunt, quod Eliam oporteat primum venire ?
<span id="x17_11" class="vn">11</span> At ille respondens, ait eis : Elias quidem venturus est, et restituet omnia.
<span id="x17_12" class="vn">12</span> Dico autem vobis, quia Elias jam venit, et non cognoverunt eum, sed fecerunt in eo quæcumque voluerunt. Sic et Filius hominis passurus est ab eis.
<span id="x17_13" class="vn">13</span> Tunc intellexerunt discipuli, quia de Joanne Baptista dixisset eis.<br class="calibre6"/><br class="calibre6"/>
<span id="x17_14" class="vn">14</span> Et cum venisset ad turbam, accessit ad eum homo genibus provolutus ante eum, dicens : Domine, miserere filio meo, quia lunaticus est, et male patitur : nam sæpe cadit in ignem, et crebro in aquam.
<span id="x17_15" class="vn">15</span> Et obtuli eum discipulis tuis, et non potuerunt curare eum.
<span id="x17_16" class="vn">16</span> Respondens autem Jesus, ait : O generatio incredula, et perversa, quousque ero vobiscum ? usquequo patiar vos ? Afferte huc illum ad me.
<span id="x17_17" class="vn">17</span> Et increpavit illum Jesus, et exiit ab eo dæmonium, et curatus est puer ex illa hora.
<span id="x17_18" class="vn">18</span> Tunc accesserunt discipuli ad Jesum secreto, et dixerunt : Quare nos non potuimus ejicere illum ?
<span id="x17_19" class="vn">19</span> Dixit illis Jesus : Propter incredulitatem vestram. Amen quippe dico vobis, si habueritis fidem sicut granum sinapis, dicetis monti huic : Transi hinc illuc, et transibit, et nihil impossibile erit vobis.
<span id="x17_20" class="vn">20</span> Hoc autem genus non ejicitur nisi per orationem et jejunium.<br class="calibre6"/><br class="calibre6"/>
<span id="x17_21" class="vn">21</span> Conversantibus autem eis in Galilæa, dixit illis Jesus : Filius hominis tradendus est in manus hominum :
<span id="x17_22" class="vn">22</span> et occident eum, et tertia die resurget. Et contristati sunt vehementer.<br class="calibre6"/><br class="calibre6"/>
<span id="x17_23" class="vn">23</span> Et cum venissent Capharnaum, accesserunt qui didrachma accipiebant ad Petrum, et dixerunt ei : Magister vester non solvit didrachma ?
<span id="x17_24" class="vn">24</span> Ait : Etiam. Et cum intrasset in domum, prævenit eum Jesus, dicens : Quid tibi videtur Simon ? reges terræ a quibus accipiunt tributum vel censum ? a filiis suis, an ab alienis ?
<span id="x17_25" class="vn">25</span> Et ille dixit : Ab alienis. Dixit illi Jesus : Ergo liberi sunt filii.
<span id="x17_26" class="vn">26</span> Ut autem non scandalizemus eos, vade ad mare, et mitte hamum : et eum piscem, qui primus ascenderit, tolle : et aperto ore ejus, invenies staterem : illum sumens, da eis pro me et te.
</div><div class="calibre5" id="calibre_pb_17"></div></body></html>
