<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Actus Apostolorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Primum quidem sermonem feci de omnibus, o Theophile, quæ cœpit Jesus facere et docere
<span id="x1_2" class="vn">2</span> usque in diem qua præcipiens Apostolis per Spiritum Sanctum, quos elegit, assumptus est :
<span id="x1_3" class="vn">3</span> quibus et præbuit seipsum vivum post passionem suam in multis argumentis, per dies quadraginta apparens eis, et loquens de regno Dei.<br class="calibre6"/><br class="calibre6"/>
<span id="x1_4" class="vn">4</span> Et convescens, præcepit eis ab Jerosolymis ne discederent, sed exspectarent promissionem Patris, quam audistis (inquit) per os meum :
<span id="x1_5" class="vn">5</span> quia Joannes quidem baptizavit aqua, vos autem baptizabimini Spiritu Sancto non post multos hos dies.
<span id="x1_6" class="vn">6</span> Igitur qui convenerant, interrogabant eum, dicentes : Domine, si in tempore hoc restitues regnum Israël ?
<span id="x1_7" class="vn">7</span> Dixit autem eis : Non est vestrum nosse tempora vel momenta quæ Pater posuit in sua potestate :
<span id="x1_8" class="vn">8</span> sed accipietis virtutem supervenientis Spiritus Sancti in vos, et eritis mihi testes in Jerusalem, et in omni Judæa, et Samaria, et usque ad ultimum terræ.<br class="calibre6"/><br class="calibre6"/>
<span id="x1_9" class="vn">9</span> Et cum hæc dixisset, videntibus illis, elevatus est : et nubes suscepit eum ab oculis eorum.
<span id="x1_10" class="vn">10</span> Cumque intuerentur in cælum euntem illum, ecce duo viri astiterunt juxta illos in vestibus albis,
<span id="x1_11" class="vn">11</span> qui et dixerunt : Viri Galilæi, quid statis aspicientes in cælum ? Hic Jesus, qui assumptus est a vobis in cælum, sic veniet quemadmodum vidistis eum euntem in cælum.<br class="calibre6"/><br class="calibre6"/>
<span id="x1_12" class="vn">12</span> Tunc reversi sunt Jerosolymam a monte qui vocatur Oliveti, qui est juxta Jerusalem, sabbati habens iter.
<span id="x1_13" class="vn">13</span> Et cum introissent in cœnaculum, ascenderunt ubi manebant Petrus, et Joannes, Jacobus, et Andreas, Philippus, et Thomas, Bartholomæus, et Matthæus, Jacobus Alphæi, et Simon Zelotes, et Judas Jacobi.
<span id="x1_14" class="vn">14</span> Hi omnes erant perseverantes unanimiter in oratione cum mulieribus, et Maria matre Jesu, et fratribus ejus.<br class="calibre6"/><br class="calibre6"/>
<span id="x1_15" class="vn">15</span> In diebus illis, exsurgens Petrus in medio fratrum, dixit (erat autem turba hominum simul, fere centum viginti) :
<span id="x1_16" class="vn">16</span> Viri fratres, oportet impleri Scripturam quam prædixit Spiritus Sanctus per os David de Juda, qui fuit dux eorum qui comprehenderunt Jesum :
<span id="x1_17" class="vn">17</span> qui connumeratus erat in nobis, et sortitus est sortem ministerii hujus.
<span id="x1_18" class="vn">18</span> Et hic quidem possedit agrum de mercede iniquitatis, et suspensus crepuit medius : et diffusa sunt omnia viscera ejus.
<span id="x1_19" class="vn">19</span> Et notum factum est omnibus habitantibus Jerusalem, ita ut appellaretur ager ille, lingua eorum, Haceldama, hoc est, ager sanguinis.
<span id="x1_20" class="vn">20</span> Scriptum est enim in libro Psalmorum : Fiat commoratio eorum deserta, et non sit qui inhabitet in ea : et episcopatum ejus accipiat alter.
<span id="x1_21" class="vn">21</span> Oportet ergo ex his viris qui nobiscum sunt congregati in omni tempore quo intravit et exivit inter nos Dominus Jesus,
<span id="x1_22" class="vn">22</span> incipiens a baptismate Joannis usque in diem qua assumptus est a nobis, testem resurrectionis ejus nobiscum fieri unum ex istis.
<span id="x1_23" class="vn">23</span> Et statuerunt duos, Joseph, qui vocabatur Barsabas, qui cognominatus est Justus, et Mathiam.
<span id="x1_24" class="vn">24</span> Et orantes dixerunt : Tu Domine, qui corda nosti omnium, ostende quem elegeris ex his duobus unum,
<span id="x1_25" class="vn">25</span> accipere locum ministerii hujus et apostolatus, de quo prævaricatus est Judas ut abiret in locum suum.
<span id="x1_26" class="vn">26</span> Et dederunt sortes eis, et cecidit sors super Mathiam : et annumeratus est cum undecim Apostolis.
</div><div class="calibre5" id="calibre_pb_1"></div></body></html>
