<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Proverbia - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c27" id="c27"><span class="chapter-num">27</span></a><div class="poetry"> <span id="x27_1" class="vn">1</span> Ne glorieris in crastinum,<br class="calibre6"/> ignorans quid superventura pariat dies.<br class="calibre6"/>
<span id="x27_2" class="vn">2</span> Laudet te alienus, et non os tuum ;<br class="calibre6"/> extraneus, et non labia tua.<br class="calibre6"/>
<span id="x27_3" class="vn">3</span> Grave est saxum, et onerosa arena,<br class="calibre6"/> sed ira stulti utroque gravior.<br class="calibre6"/>
<span id="x27_4" class="vn">4</span> Ira non habet misericordiam nec erumpens furor,<br class="calibre6"/> et impetum concitati ferre quis poterit ?<br class="calibre6"/>
<span id="x27_5" class="vn">5</span> Melior est manifesta correptio<br class="calibre6"/> quam amor absconditus.<br class="calibre6"/>
<span id="x27_6" class="vn">6</span> Meliora sunt vulnera diligentis<br class="calibre6"/> quam fraudulenta oscula odientis.<br class="calibre6"/>
<span id="x27_7" class="vn">7</span> Anima saturata calcabit favum,<br class="calibre6"/> et anima esuriens etiam amarum pro dulci sumet.<br class="calibre6"/>
<span id="x27_8" class="vn">8</span> Sicut avis transmigrans de nido suo,<br class="calibre6"/> sic vir qui derelinquit locum suum.<br class="calibre6"/>
<span id="x27_9" class="vn">9</span> Unguento et variis odoribus delectatur cor,<br class="calibre6"/> et bonis amici consiliis anima dulcoratur.</div><br class="calibre6"/><br class="calibre6"/>
<div class="poetry"><span id="x27_10" class="vn">10</span> Amicum tuum et amicum patris tui ne dimiseris,<br class="calibre6"/> et domum fratris tui ne ingrediaris in die afflictionis tuæ.<br class="calibre6"/> Melior est vicinus juxta<br class="calibre6"/> quam frater procul.<br class="calibre6"/>
<span id="x27_11" class="vn">11</span> Stude sapientiæ, fili mi, et lætifica cor meum,<br class="calibre6"/> ut possis exprobranti respondere sermonem.<br class="calibre6"/>
<span id="x27_12" class="vn">12</span> Astutus videns malum, absconditus est :<br class="calibre6"/> parvuli transeuntes sustinuerunt dispendia.<br class="calibre6"/>
<span id="x27_13" class="vn">13</span> Tolle vestimentum ejus qui spopondit pro extraneo,<br class="calibre6"/> et pro alienis aufer ei pignus.<br class="calibre6"/>
<span id="x27_14" class="vn">14</span> Qui benedicit proximo suo voce grandi,<br class="calibre6"/> de nocte consurgens maledicenti similis erit.<br class="calibre6"/>
<span id="x27_15" class="vn">15</span> Tecta perstillantia in die frigoris<br class="calibre6"/> et litigiosa mulier comparantur.<br class="calibre6"/>
<span id="x27_16" class="vn">16</span> Qui retinet eam quasi qui ventum teneat,<br class="calibre6"/> et oleum dexteræ suæ vocabit.<br class="calibre6"/>
<span id="x27_17" class="vn">17</span> Ferrum ferro exacuitur,<br class="calibre6"/> et homo exacuit faciem amici sui.<br class="calibre6"/>
<span id="x27_18" class="vn">18</span> Qui servat ficum comedet fructus ejus,<br class="calibre6"/> et qui custos est domini sui glorificabitur.<br class="calibre6"/>
<span id="x27_19" class="vn">19</span> Quomodo in aquis resplendent vultus prospicientium,<br class="calibre6"/> sic corda hominum manifesta sunt prudentibus.<br class="calibre6"/>
<span id="x27_20" class="vn">20</span> Infernus et perditio numquam implentur :<br class="calibre6"/> similiter et oculi hominum insatiabiles.<br class="calibre6"/>
<span id="x27_21" class="vn">21</span> Quomodo probatur in conflatorio argentum et in fornace aurum,<br class="calibre6"/> sic probatur homo ore laudantis.<br class="calibre6"/> Cor iniqui inquirit mala,<br class="calibre6"/> cor autem rectum inquirit scientiam.<br class="calibre6"/>
<span id="x27_22" class="vn">22</span> Si contuderis stultum in pila<br class="calibre6"/> quasi ptisanas feriente desuper pilo,<br class="calibre6"/> non auferetur ab eo stultitia ejus.</div><br class="calibre6"/><br class="calibre6"/>
<div class="poetry"><span id="x27_23" class="vn">23</span> Diligenter agnosce vultum pecoris tui,<br class="calibre6"/> tuosque greges considera :<br class="calibre6"/>
<span id="x27_24" class="vn">24</span> non enim habebis jugiter potestatem,<br class="calibre6"/> sed corona tribuetur in generationem et generationem.<br class="calibre6"/>
<span id="x27_25" class="vn">25</span> Aperta sunt prata, et apparuerunt herbæ virentes,<br class="calibre6"/> et collecta sunt fœna de montibus.<br class="calibre6"/>
<span id="x27_26" class="vn">26</span> Agni ad vestimentum tuum,<br class="calibre6"/> et hædi ad agri pretium.<br class="calibre6"/>
<span id="x27_27" class="vn">27</span> Sufficiat tibi lac caprarum in cibos tuos,<br class="calibre6"/> et in necessaria domus tuæ, et ad victum ancillis tuis.</div>
</div><div class="calibre5" id="calibre_pb_27"></div></body></html>
