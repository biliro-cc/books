<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c8" id="c8"><span class="chapter-num">8</span></a> <span id="x8_1" class="vn">1</span> Factum est autem cum senuisset Samuel, posuit filios suos judices Israël.
<span id="x8_2" class="vn">2</span> Fuitque nomen filii ejus primogeniti Joël : et nomen secundi Abia, judicum in Bersabee.
<span id="x8_3" class="vn">3</span> Et non ambulaverunt filii illius in viis ejus : sed declinaverunt post avaritiam, acceperuntque munera, et perverterunt judicium.
<span id="x8_4" class="vn">4</span> Congregati ergo universi majores natu Israël, venerunt ad Samuelem in Ramatha.
<span id="x8_5" class="vn">5</span> Dixeruntque ei : Ecce tu senuisti, et filii tui non ambulant in viis tuis : constitue nobis regem, ut judicet nos, sicut et universæ habent nationes.
<span id="x8_6" class="vn">6</span> Displicuit sermo in oculis Samuelis, eo quod dixissent : Da nobis regem, ut judicet nos. Et oravit Samuel ad Dominum.
<span id="x8_7" class="vn">7</span> Dixit autem Dominus ad Samuelem : Audi vocem populi in omnibus quæ loquuntur tibi : non enim te abjecerunt, sed me, ne regnem super eos.
<span id="x8_8" class="vn">8</span> Juxta omnia opera sua quæ fecerunt, a die qua eduxi eos de Ægypto usque ad diem hanc : sicut dereliquerunt me, et servierunt diis alienis, sic faciunt etiam tibi.
<span id="x8_9" class="vn">9</span> Nunc ergo vocem eorum audi : verumtamen contestare eos, et prædic eis jus regis, qui regnaturus est super eos.<br class="calibre6"/><br class="calibre6"/>
<span id="x8_10" class="vn">10</span> Dixit itaque Samuel omnia verba Domini ad populum, qui petierat a se regem.
<span id="x8_11" class="vn">11</span> Et ait : Hoc erit jus regis, qui imperaturus est vobis : filios vestros tollet, et ponet in curribus suis : facietque sibi equites et præcursores quadrigarum suarum,
<span id="x8_12" class="vn">12</span> et constituet sibi tribunos, et centuriones, et aratores agrorum suorum, et messores segetum, et fabros armorum et curruum suorum.
<span id="x8_13" class="vn">13</span> Filias quoque vestras faciet sibi unguentarias, et focarias, et panificas.
<span id="x8_14" class="vn">14</span> Agros quoque vestros, et vineas, et oliveta optima tollet, et dabit servis suis.
<span id="x8_15" class="vn">15</span> Sed et segetes vestras et vinearum reditus addecimabit, ut det eunuchis et famulis suis.
<span id="x8_16" class="vn">16</span> Servos etiam vestros, et ancillas, et juvenes optimos, et asinos, auferet, et ponet in opere suo.
<span id="x8_17" class="vn">17</span> Greges quoque vestros addecimabit, vosque eritis ei servi.
<span id="x8_18" class="vn">18</span> Et clamabitis in die illa a facie regis vestri, quem elegistis vobis : et non exaudiet vos Dominus in die illa, quia petistis vobis regem.
<span id="x8_19" class="vn">19</span> Noluit autem populus audire vocem Samuelis, sed dixerunt : Nequaquam : rex enim erit super nos,
<span id="x8_20" class="vn">20</span> et erimus nos quoque sicut omnes gentes : et judicabit nos rex noster, et egredietur ante nos, et pugnabit bella nostra pro nobis.
<span id="x8_21" class="vn">21</span> Et audivit Samuel omnia verba populi, et locutus est ea in auribus Domini.
<span id="x8_22" class="vn">22</span> Dixit autem Dominus ad Samuelem : Audi vocem eorum, et constitue super eos regem. Et ait Samuel ad viros Israël : Vadat unusquisque in civitatem suam.
</div><div class="calibre5" id="calibre_pb_8"></div></body></html>
