<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c16" id="c16"><span class="chapter-num">16</span></a> <span id="x16_1" class="vn">1</span> Profectique sunt de Elim, et venit omnis multitudo filiorum Israël in desertum Sin, quod est inter Elim et Sinai, quintodecimo die mensis secundi, postquam egressi sunt de terra Ægypti.
<span id="x16_2" class="vn">2</span> Et murmuravit omnis congregatio filiorum Israël contra Moysen et Aaron in solitudine.
<span id="x16_3" class="vn">3</span> Dixeruntque filii Israël ad eos : Utinam mortui essemus per manum Domini in terra Ægypti, quando sedebamus super ollas carnium, et comedebamus panem in saturitate : cur eduxistis nos in desertum istud, ut occideretis omnem multitudinem fame ?
<span id="x16_4" class="vn">4</span> Dixit autem Dominus ad Moysen : Ecce ego pluam vobis panes de cælo : egrediatur populus, et colligat quæ sufficiunt per singulos dies : ut tentem eum utrum ambulet in lege mea, an non.
<span id="x16_5" class="vn">5</span> Die autem sexto parent quod inferant : et sit duplum quam colligere solebant per singulos dies.
<span id="x16_6" class="vn">6</span> Dixeruntque Moyses et Aaron ad omnes filios Israël : Vespere scietis quod Dominus eduxerit vos de terra Ægypti,
<span id="x16_7" class="vn">7</span> et mane videbitis gloriam Domini : audivit enim murmur vestrum contra Dominum : nos vero quid sumus, quia mussitastis contra nos ?
<span id="x16_8" class="vn">8</span> Et ait Moyses : Dabit vobis Dominus vespere carnes edere, et mane panes in saturitate : eo quod audierit murmurationes vestras quibus murmurati estis contra eum : nos enim quid sumus ? nec contra nos est murmur vestrum, sed contra Dominum.
<span id="x16_9" class="vn">9</span> Dixit quoque Moyses ad Aaron : Dic universæ congregationi filiorum Israël : Accedite coram Domino : audivit enim murmur vestrum.
<span id="x16_10" class="vn">10</span> Cumque loqueretur Aaron ad omnem cœtum filiorum Israël, respexerunt ad solitudinem : et ecce gloria Domini apparuit in nube.
<span id="x16_11" class="vn">11</span> Locutus est autem Dominus ad Moysen, dicens :
<span id="x16_12" class="vn">12</span> Audivi murmurationes filiorum Israël. Loquere ad eos : Vespere comedetis carnes, et mane saturabimini panibus : scietisque quod ego sum Dominus Deus vester.
<span id="x16_13" class="vn">13</span> Factum est ergo vespere, et ascendens coturnix, cooperuit castra : mane quoque ros jacuit per circuitum castrorum.
<span id="x16_14" class="vn">14</span> Cumque operuisset superficiem terræ, apparuit in solitudine minutum, et quasi pilo tusum in similitudinem pruinæ super terram.
<span id="x16_15" class="vn">15</span> Quod cum vidissent filii Israël, dixerunt ad invicem : Manhu ? quod significat : Quid est hoc ? ignorabant enim quid esset. Quibus ait Moyses : Iste est panis quem Dominus dedit vobis ad vescendum.
<span id="x16_16" class="vn">16</span> Hic est sermo, quem præcepit Dominus : Colligat unusquisque ex eo quantum sufficit ad vescendum : gomor per singula capita, juxta numerum animarum vestrarum quæ habitant in tabernaculo sic tolletis.
<span id="x16_17" class="vn">17</span> Feceruntque ita filii Israël : et collegerunt, alius plus, alius minus.
<span id="x16_18" class="vn">18</span> Et mensi sunt ad mensuram gomor : nec qui plus collegerat, habuit amplius : nec qui minus paraverat, reperit minus : sed singuli juxta id quod edere poterant, congregaverunt.
<span id="x16_19" class="vn">19</span> Dixitque Moyses ad eos : Nullus relinquat ex eo in mane.
<span id="x16_20" class="vn">20</span> Qui non audierunt eum, sed dimiserunt quidam ex eis usque mane, et scatere cœpit vermibus, atque computruit : et iratus est contra eos Moyses.<br class="calibre6"/><br class="calibre6"/>
<span id="x16_21" class="vn">21</span> Colligebant autem mane singuli, quantum sufficere poterat ad vescendum : cumque incaluisset sol, liquefiebat.
<span id="x16_22" class="vn">22</span> In die autem sexta collegerunt cibos duplices, id est, duo gomor per singulos homines : venerunt autem omnes principes multitudinis, et narraverunt Moysi.
<span id="x16_23" class="vn">23</span> Qui ait eis : Hoc est quod locutus est Dominus : Requies sabbati sanctificata est Domino cras : quodcumque operandum est, facite, et quæ coquenda sunt coquite : quidquid autem reliquum fuerit, reponite usque in mane.
<span id="x16_24" class="vn">24</span> Feceruntque ita ut præceperat Moyses, et non computruit, neque vermis inventus est in eo.
<span id="x16_25" class="vn">25</span> Dixitque Moyses : Comedite illud hodie, quia sabbatum est Domini : non invenietur hodie in agro.
<span id="x16_26" class="vn">26</span> Sex diebus colligite : in die autem septimo sabbatum est Domini, idcirco non invenietur.
<span id="x16_27" class="vn">27</span> Venitque septima dies : et egressi de populo ut colligerent, non invenerunt.
<span id="x16_28" class="vn">28</span> Dixit autem Dominus ad Moysen : Usquequo non vultis custodire mandata mea et legem meam ?
<span id="x16_29" class="vn">29</span> videte quod Dominus dederit vobis sabbatum, et propter hoc die sexta tribuit vobis cibos duplices : maneat unusquisque apud semetipsum ; nullus egrediatur de loco suo die septimo.
<span id="x16_30" class="vn">30</span> Et sabbatizavit populus die septimo.
<span id="x16_31" class="vn">31</span> Appellavitque domus Israël nomen ejus Man : quod erat quasi semen coriandri album, gustusque ejus quasi similæ cum melle.
<span id="x16_32" class="vn">32</span> Dixit autem Moyses : Iste est sermo, quem præcepit Dominus : Imple gomor ex eo, et custodiatur in futuras retro generationes : ut noverint panem, quo alui vos in solitudine, quando educti estis de terra Ægypti.
<span id="x16_33" class="vn">33</span> Dixitque Moyses ad Aaron : Sume vas unum, et mitte ibi man, quantum potest capere gomor, et repone coram Domino ad servandum in generationes vestras,
<span id="x16_34" class="vn">34</span> sicut præcepit Dominus Moysi. Posuitque illud Aaron in tabernaculo reservandum.
<span id="x16_35" class="vn">35</span> Filii autem Israël comederunt man quadraginta annis, donec venirent in terram habitabilem : hoc cibo aliti sunt, usquequo tangerent fines terræ Chanaan.
<span id="x16_36" class="vn">36</span> Gomor autem decima pars est ephi.
</div><div class="calibre5" id="calibre_pb_16"></div></body></html>
