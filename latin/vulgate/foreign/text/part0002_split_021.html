<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c21" id="c21"><span class="chapter-num">21</span></a> <span id="x21_1" class="vn">1</span> Hæc sunt judicia quæ propones eis.
<span id="x21_2" class="vn">2</span> Si emeris servum hebræum, sex annis serviet tibi : in septimo egredietur liber gratis.
<span id="x21_3" class="vn">3</span> Cum quali veste intraverit, cum tali exeat : si habens uxorem, et uxor egredietur simul.
<span id="x21_4" class="vn">4</span> Sin autem dominus dederit illi uxorem, et pepererit filios et filias : mulier et liberi ejus erunt domini sui, ipse vero exibit cum vestitu suo.
<span id="x21_5" class="vn">5</span> Quod si dixerit servus : Diligo dominum meum et uxorem ac liberos ; non egrediar liber :
<span id="x21_6" class="vn">6</span> offeret eum dominus diis, et applicabitur ad ostium et postes, perforabitque aurem ejus subula : et erit ei servus in sæculum.
<span id="x21_7" class="vn">7</span> Si quis vendiderit filiam suam in famulam, non egredietur sicut ancillæ exire consueverunt.
<span id="x21_8" class="vn">8</span> Si displicuerit oculis domini sui cui tradita fuerat, dimittet eam : populo autem alieno vendendi non habebit potestatem, si spreverit eam.
<span id="x21_9" class="vn">9</span> Sin autem filio suo desponderit eam, juxta morem filiarum faciet illi.
<span id="x21_10" class="vn">10</span> Quod si alteram ei acceperit, providebit puellæ nuptias, et vestimenta, et pretium pudicitiæ non negabit.
<span id="x21_11" class="vn">11</span> Si tria ista non fecerit, egredietur gratis absque pecunia.<br class="calibre6"/><br class="calibre6"/>
<span id="x21_12" class="vn">12</span> Qui percusserit hominem volens occidere, morte moriatur.
<span id="x21_13" class="vn">13</span> Qui autem non est insidiatus, sed Deus illum tradidit in manus ejus, constituam tibi locum in quem fugere debeat.
<span id="x21_14" class="vn">14</span> Si quis per industriam occiderit proximum suum, et per insidias : ab altari meo evelles eum, ut moriatur.
<span id="x21_15" class="vn">15</span> Qui percusserit patrem suum aut matrem, morte moriatur.
<span id="x21_16" class="vn">16</span> Qui furatus fuerit hominem, et vendiderit eum, convictus noxæ, morte moriatur.
<span id="x21_17" class="vn">17</span> Qui maledixerit patri suo, vel matri, morte moriatur.<br class="calibre6"/><br class="calibre6"/>
<span id="x21_18" class="vn">18</span> Si rixati fuerint viri, et percusserit alter proximum suum lapide vel pugno, et ille mortuus non fuerit, sed jacuerit in lectulo :
<span id="x21_19" class="vn">19</span> si surrexerit, et ambulaverit foris super baculum suum, innocens erit qui percusserit, ita tamen ut operas ejus et impensas in medicos restituat.
<span id="x21_20" class="vn">20</span> Qui percusserit servum suum, vel ancillam virga, et mortui fuerint in manibus ejus, criminis reus erit.
<span id="x21_21" class="vn">21</span> Sin autem uno die vel duobus supervixerit, non subjacebit pœnæ, quia pecunia illius est.
<span id="x21_22" class="vn">22</span> Si rixati fuerint viri, et percusserit quis mulierem prægnantem, et abortivum quidem fecerit, sed ipsa vixerit : subjacebit damno quantum maritus mulieris expetierit, et arbitri judicaverint.
<span id="x21_23" class="vn">23</span> Sin autem mors ejus fuerit subsecuta, reddet animam pro anima,
<span id="x21_24" class="vn">24</span> oculum pro oculo, dentem pro dente, manum pro manu, pedem pro pede,
<span id="x21_25" class="vn">25</span> adustionem pro adustione, vulnus pro vulnere, livorem pro livore.
<span id="x21_26" class="vn">26</span> Si percusserit quispiam oculum servi sui aut ancillæ, et luscos eos fecerit, dimittet eos liberos pro oculo quem eruit.
<span id="x21_27" class="vn">27</span> Dentem quoque si excusserit servo vel ancillæ suæ, similiter dimittet eos liberos.<br class="calibre6"/><br class="calibre6"/>
<span id="x21_28" class="vn">28</span> Si bos cornu percusserit virum aut mulierem, et mortui fuerint, lapidibus obruetur : et non comedentur carnes ejus, dominus quoque bovis innocens erit.
<span id="x21_29" class="vn">29</span> Quod si bos cornupeta fuerit ab heri et nudiustertius, et contestati sunt dominum ejus, nec recluserit eum, occideritque virum aut mulierem : et bos lapidibus obruetur, et dominum ejus occident.
<span id="x21_30" class="vn">30</span> Quod si pretium fuerit ei impositum, dabit pro anima sua quidquid fuerit postulatus.
<span id="x21_31" class="vn">31</span> Filium quoque et filiam si cornu percusserit, simili sententiæ subjacebit.
<span id="x21_32" class="vn">32</span> Si servum ancillamque invaserit, triginta siclos argenti domino dabit, bos vero lapidibus opprimetur.
<span id="x21_33" class="vn">33</span> Si quis aperuerit cisternam, et foderit, et non operuerit eam, cecideritque bos aut asinus in eam,
<span id="x21_34" class="vn">34</span> reddet dominus cisternæ pretium jumentorum : quod autem mortuum est, ipsius erit.
<span id="x21_35" class="vn">35</span> Si bos alienus bovem alterius vulneraverit, et ille mortuus fuerit : vendent bovem vivum, et divident pretium, cadaver autem mortui inter se dispertient.
<span id="x21_36" class="vn">36</span> Sin autem sciebat quod bos cornupeta esset ab heri et nudiustertius, et non custodivit eum dominus suus : reddet bovem pro bove, et cadaver integrum accipiet.
</div><div class="calibre5" id="calibre_pb_21"></div></body></html>
