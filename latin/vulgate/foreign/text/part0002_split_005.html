<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Post hæc ingressi sunt Moyses et Aaron, et dixerunt Pharaoni : Hæc dicit Dominus Deus Israël : Dimitte populum meum ut sacrificet mihi in deserto.
<span id="x5_2" class="vn">2</span> At ille respondit : Quis est Dominus, ut audiam vocem ejus, et dimittam Israël ? nescio Dominum, et Israël non dimittam.
<span id="x5_3" class="vn">3</span> Dixeruntque : Deus Hebræorum vocavit nos, ut eamus viam trium dierum in solitudinem, et sacrificemus Domino Deo nostro : ne forte accidat nobis pestis aut gladius.
<span id="x5_4" class="vn">4</span> Ait ad eos rex Ægypti : Quare Moyses et Aaron sollicitatis populum ab operibus suis ? ite ad onera vestra.<br class="calibre6"/><br class="calibre6"/>
<span id="x5_5" class="vn">5</span> Dixitque Pharao : Multus est populus terræ : videtis quod turba succreverit : quanto magis si dederitis eis requiem ab operibus ?
<span id="x5_6" class="vn">6</span> Præcepit ergo in die illo præfectis operum et exactoribus populi, dicens :
<span id="x5_7" class="vn">7</span> Nequaquam ultra dabitis paleas populo ad conficiendos lateres, sicut prius : sed ipsi vadant, et colligant stipulas.
<span id="x5_8" class="vn">8</span> Et mensuram laterum, quam prius faciebant, imponetis super eos, nec minuetis quidquam : vacant enim, et idcirco vociferantur, dicentes : Eamus, et sacrificemus Deo nostro.
<span id="x5_9" class="vn">9</span> Opprimantur operibus, et expleant ea : ut non acquiescant verbis mendacibus.
<span id="x5_10" class="vn">10</span> Igitur egressi præfecti operum et exactores ad populum, dixerunt : Sic dicit Pharao : Non do vobis paleas :
<span id="x5_11" class="vn">11</span> ite, et colligite sicubi invenire poteritis, nec minuetur quidquam de opere vestro.
<span id="x5_12" class="vn">12</span> Dispersusque est populus per omnem terram Ægypti ad colligendas paleas.
<span id="x5_13" class="vn">13</span> Præfecti quoque operum instabant, dicentes : Complete opus vestrum quotidie, ut prius facere solebatis quando dabantur vobis paleæ.
<span id="x5_14" class="vn">14</span> Flagellatique sunt qui præerant operibus filiorum Israël, ab exactoribus Pharaonis, dicentibus : Quare non impletis mensuram laterum sicut prius, nec heri, nec hodie ?
<span id="x5_15" class="vn">15</span> Veneruntque præpositi filiorum Israël, et vociferati sunt ad Pharaonem dicentes : Cur ita agis contra servos tuos ?
<span id="x5_16" class="vn">16</span> paleæ non dantur nobis, et lateres similiter imperantur : en famuli tui flagellis cædimur, et injuste agitur contra populum tuum.
<span id="x5_17" class="vn">17</span> Qui ait : Vacatis otio, et idcirco dicitis : Eamus, et sacrificemus Domino.
<span id="x5_18" class="vn">18</span> Ite ergo, et operamini : paleæ non dabuntur vobis, et reddetis consuetum numerum laterum.
<span id="x5_19" class="vn">19</span> Videbantque se præpositi filiorum Israël in malo, eo quod diceretur eis : Non minuetur quidquam de lateribus per singulos dies.
<span id="x5_20" class="vn">20</span> Occurreruntque Moysi et Aaron, qui stabant ex adverso, egredientibus a Pharaone :
<span id="x5_21" class="vn">21</span> et dixerunt ad eos : Videat Dominus et judicet, quoniam fœtere fecistis odorem nostrum coram Pharaone et servis ejus, et præbuistis ei gladium, ut occideret nos.
<span id="x5_22" class="vn">22</span> Reversusque est Moyses ad Dominum, et ait : Domine, cur afflixisti populum istum ? quare misisti me ?
<span id="x5_23" class="vn">23</span> ex eo enim quo ingressus sum ad Pharaonem ut loquerer in nomine tuo, afflixit populum tuum : et non liberasti eos.
</div><div class="calibre5" id="calibre_pb_5"></div></body></html>
