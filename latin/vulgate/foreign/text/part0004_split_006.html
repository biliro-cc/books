<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Locutusque est Dominus ad Moysen, dicens :
<span id="x6_2" class="vn">2</span> Loquere ad filios Israël, et dices ad eos : Vir, sive mulier, cum fecerint votum ut sanctificentur, et se voluerint Domino consecrare :
<span id="x6_3" class="vn">3</span> a vino, et omni quod inebriare potest, abstinebunt. Acetum ex vino, et ex qualibet alia potione, et quidquid de uva exprimitur, non bibent : uvas recentes siccasque non comedent
<span id="x6_4" class="vn">4</span> cunctis diebus quibus ex voto Domino consecrantur : quidquid ex vinea esse potest, ab uva passa usque ad acinum non comedent.
<span id="x6_5" class="vn">5</span> Omni tempore separationis suæ novacula non transibit per caput ejus usque ad completum diem, quo Domino consecratur. Sanctus erit, crescente cæsarie capitis ejus.
<span id="x6_6" class="vn">6</span> Omni tempore consecrationis suæ, super mortuum non ingredietur,
<span id="x6_7" class="vn">7</span> nec super patris quidem et matris et fratris sororisque funere contaminabitur, quia consecratio Dei sui super caput ejus est.
<span id="x6_8" class="vn">8</span> Omnibus diebus separationis suæ sanctus erit Domino.
<span id="x6_9" class="vn">9</span> Sin autem mortuus fuerit subito quispiam coram eo, polluetur caput consecrationis ejus : quod radet illico in eadem die purgationis suæ, et rursum septima.
<span id="x6_10" class="vn">10</span> In octava autem die offeret duos turtures, vel duos pullos columbæ sacerdoti in introitu fœderis testimonii.
<span id="x6_11" class="vn">11</span> Facietque sacerdos unum pro peccato, et alterum in holocaustum, et deprecabitur pro eo, quia peccavit super mortuo : sanctificabitque caput ejus in die illo :
<span id="x6_12" class="vn">12</span> et consecrabit Domino dies separationis illius, offerens agnum anniculum pro peccato : ita tamen ut dies priores irriti fiant, quoniam polluta est sanctificatio ejus.
<span id="x6_13" class="vn">13</span> Ista est lex consecrationis. Cum dies, quos ex voto decreverat, complebuntur, adducet eum ad ostium tabernaculi fœderis,
<span id="x6_14" class="vn">14</span> et offeret oblationes ejus Domino, agnum anniculum immaculatum in holocaustum, et ovem anniculam immaculatam pro peccato, et arietem immaculatum, hostiam pacificam,
<span id="x6_15" class="vn">15</span> canistrum quoque panum azymorum qui conspersi sint oleo, et lagana absque fermento uncta oleo, ac libamina singulorum :
<span id="x6_16" class="vn">16</span> quæ offeret sacerdos coram Domino, et faciet tam pro peccato, quam in holocaustum.
<span id="x6_17" class="vn">17</span> Arietem vero immolabit hostiam pacificam Domino, offerens simul canistrum azymorum, et libamenta quæ ex more debentur.
<span id="x6_18" class="vn">18</span> Tunc radetur nazaræus ante ostium tabernaculi fœderis cæsarie consecrationis suæ : tolletque capillos ejus, et ponet super ignem, qui est suppositus sacrificio pacificorum :
<span id="x6_19" class="vn">19</span> et armum coctum arietis, tortamque absque fermento unam de canistro, et laganum azymum unum, et tradet in manus nazaræi, postquam rasum fuerit caput ejus.
<span id="x6_20" class="vn">20</span> Susceptaque rursum ab eo, elevabit in conspectu Domini : et sanctificata sacerdotis erunt, sicut pectusculum, quod separari jussum est, et femur. Post hæc, potest bibere nazaræus vinum.
<span id="x6_21" class="vn">21</span> Ista est lex nazaræi, cum voverit oblationem suam Domino tempore consecrationis suæ, exceptis his, quæ invenerit manus ejus : juxta quod mente devoverat, ita faciet ad perfectionem sanctificationis suæ.<br class="calibre6"/><br class="calibre6"/>
<span id="x6_22" class="vn">22</span> Locutusque est Dominus ad Moysen, dicens :
<span id="x6_23" class="vn">23</span> Loquere Aaron et filiis ejus : Sic benedicetis filiis Israël, et dicetis eis :
<span id="x6_24" class="vn">24</span> Benedicat tibi Dominus, et custodiat te.
<span id="x6_25" class="vn">25</span> Ostendat Dominus faciem suam tibi, et misereatur tui.
<span id="x6_26" class="vn">26</span> Convertat Dominus vultum suum ad te, et det tibi pacem.
<span id="x6_27" class="vn">27</span> Invocabuntque nomen meum super filios Israël, et ego benedicam eis.
</div><div class="calibre5" id="calibre_pb_6"></div></body></html>
