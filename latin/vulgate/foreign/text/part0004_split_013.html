<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c13" id="c13"><span class="chapter-num">13</span></a> <span id="x13_1" class="vn">1</span> Profectusque est populus de Haseroth, fixis tentoriis in deserto Pharan.
<span id="x13_2" class="vn">2</span> Ibique locutus est Dominus ad Moysen, dicens :
<span id="x13_3" class="vn">3</span> Mitte viros, qui considerent terram Chanaan, quam daturus sum filiis Israël, singulos de singulis tribubus, ex principibus.
<span id="x13_4" class="vn">4</span> Fecit Moyses quod Dominus imperaverat, de deserto Pharan mittens principes viros, quorum ista sunt nomina.
<span id="x13_5" class="vn">5</span> De tribu Ruben, Sammua filium Zechur.
<span id="x13_6" class="vn">6</span> De tribu Simeon, Saphat filium Huri.
<span id="x13_7" class="vn">7</span> De tribu Juda, Caleb filium Jephone.
<span id="x13_8" class="vn">8</span> De tribu Issachar, Igal filium Joseph.
<span id="x13_9" class="vn">9</span> De tribu Ephraim, Osee filium Nun.
<span id="x13_10" class="vn">10</span> De tribu Benjamin, Phalti filium Raphu.
<span id="x13_11" class="vn">11</span> De tribu Zabulon, Geddiel filium Sodi.
<span id="x13_12" class="vn">12</span> De tribu Joseph, sceptri Manasse, Gaddi filium Susi.
<span id="x13_13" class="vn">13</span> De tribu Dan, Ammiel filium Gemalli.
<span id="x13_14" class="vn">14</span> De tribu Aser, Sthur filium Michaël.
<span id="x13_15" class="vn">15</span> De tribu Nephthali, Nahabi filium Vapsi.
<span id="x13_16" class="vn">16</span> De tribu Gad, Guel filium Machi.
<span id="x13_17" class="vn">17</span> Hæc sunt nomina virorum, quos misit Moyses ad considerandam terram : vocavitque Osee filium Nun, Josue.<br class="calibre6"/><br class="calibre6"/>
<span id="x13_18" class="vn">18</span> Misit ergo eos Moyses ad considerandam terram Chanaan, et dixit ad eos : Ascendite per meridianam plagam. Cumque veneritis ad montes,
<span id="x13_19" class="vn">19</span> considerate terram, qualis sit : et populum qui habitator est ejus, utrum fortis sit an infirmus : si pauci numero an plures :
<span id="x13_20" class="vn">20</span> ipsa terra, bona an mala : urbes quales, muratæ an absque muris :
<span id="x13_21" class="vn">21</span> humus, pinguis an sterilis, nemorosa an absque arboribus. Confortamini, et afferte nobis de fructibus terræ. Erat autem tempus quando jam præcoquæ uvæ vesci possunt.
<span id="x13_22" class="vn">22</span> Cumque ascendissent, exploraverunt terram a deserto Sin, usque Rohob intrantibus Emath.
<span id="x13_23" class="vn">23</span> Ascenderuntque ad meridiem, et venerunt in Hebron, ubi erant Achiman et Sisai et Tholmai filii Enac : nam Hebron septem annis ante Tanim urbem Ægypti condita est.
<span id="x13_24" class="vn">24</span> Pergentesque usque ad Torrentem botri, absciderunt palmitem cum uva sua, quem portaverunt in vecte duo viri. De malis quoque granatis et de ficis loci illius tulerunt :
<span id="x13_25" class="vn">25</span> qui appellatus est Nehelescol, id est Torrens botri, eo quod botrum portassent inde filii Israël.<br class="calibre6"/><br class="calibre6"/>
<span id="x13_26" class="vn">26</span> Reversique exploratores terræ post quadraginta dies, omni regione circuita,
<span id="x13_27" class="vn">27</span> venerunt ad Moysen et Aaron et ad omnem cœtum filiorum Israël in desertum Pharan, quod est in Cades. Locutique eis et omni multitudini ostenderunt fructus terræ :
<span id="x13_28" class="vn">28</span> et narraverunt, dicentes : Venimus in terram, ad quam misisti nos, quæ revera fluit lacte et melle, ut ex his fructibus cognosci potest :
<span id="x13_29" class="vn">29</span> sed cultores fortissimos habet, et urbes grandes atque muratas. Stirpem Enac vidimus ibi.
<span id="x13_30" class="vn">30</span> Amalec habitat in meridie, Hethæus et Jebusæus et Amorrhæus in montanis : Chananæus vero moratur juxta mare et circa fluenta Jordanis.
<span id="x13_31" class="vn">31</span> Inter hæc Caleb compescens murmur populi, qui oriebatur contra Moysen, ait : Ascendamus, et possideamus terram, quoniam poterimus obtinere eam.
<span id="x13_32" class="vn">32</span> Alii vero, qui fuerant cum eo, dicebant : Nequaquam ad hunc populum valemus ascendere, quia fortior nobis est.
<span id="x13_33" class="vn">33</span> Detraxeruntque terræ, quam inspexerant, apud filios Israël, dicentes : Terra, quam lustravimus, devorat habitatores suos : populus, quem aspeximus, proceræ staturæ est.
<span id="x13_34" class="vn">34</span> Ibi vidimus monstra quædam filiorum Enac de genere giganteo : quibus comparati, quasi locustæ videbamur.
</div><div class="calibre5" id="calibre_pb_13"></div></body></html>
