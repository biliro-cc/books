<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Corinthios I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Notum autem vobis facio, fratres, Evangelium, quod prædicavi vobis, quod et accepistis, in quo et statis,
<span id="x15_2" class="vn">2</span> per quod et salvamini : qua ratione prædicaverim vobis, si tenetis, nisi frustra credidistis.
<span id="x15_3" class="vn">3</span> Tradidi enim vobis in primis quod et accepi : quoniam Christus mortuus est pro peccatis nostris secundum Scripturas :
<span id="x15_4" class="vn">4</span> et quia sepultus est, et quia resurrexit tertia die secundum Scripturas :
<span id="x15_5" class="vn">5</span> et quia visus est Cephæ, et post hoc undecim :
<span id="x15_6" class="vn">6</span> deinde visus est plus quam quingentis fratribus simul : ex quibus multi manent usque adhuc, quidam autem dormierunt :
<span id="x15_7" class="vn">7</span> deinde visus est Jacobo, deinde Apostolis omnibus :
<span id="x15_8" class="vn">8</span> novissime autem omnium tamquam abortivo, visus est et mihi.
<span id="x15_9" class="vn">9</span> Ego enim sum minimus Apostolorum, qui non sum dignus vocari Apostolus, quoniam persecutus sum ecclesiam Dei.
<span id="x15_10" class="vn">10</span> Gratia autem Dei sum id quod sum, et gratia ejus in me vacua non fuit, sed abundantius illis omnibus laboravi : non ego autem, sed gratia Dei mecum :
<span id="x15_11" class="vn">11</span> sive enim ego, sive illi : sic prædicamus, et sic credidistis.<br class="calibre6"/><br class="calibre6"/>
<span id="x15_12" class="vn">12</span> Si autem Christus prædicatur quod resurrexit a mortuis, quomodo quidam dicunt in vobis, quoniam resurrectio mortuorum non est ?
<span id="x15_13" class="vn">13</span> Si autem resurrectio mortuorum non est : neque Christus resurrexit.
<span id="x15_14" class="vn">14</span> Si autem Christus non resurrexit, inanis est ergo prædicatio nostra, inanis est et fides vestra :
<span id="x15_15" class="vn">15</span> invenimur autem et falsi testes Dei : quoniam testimonium diximus adversus Deum quod suscitaverit Christum, quem non suscitavit, si mortui non resurgunt.
<span id="x15_16" class="vn">16</span> Nam si mortui non resurgunt, neque Christus resurrexit.
<span id="x15_17" class="vn">17</span> Quod si Christus non resurrexit, vana est fides vestra : adhuc enim estis in peccatis vestris.
<span id="x15_18" class="vn">18</span> Ergo et qui dormierunt in Christo, perierunt.
<span id="x15_19" class="vn">19</span> Si in hac vita tantum in Christo sperantes sumus, miserabiliores sumus omnibus hominibus.<br class="calibre6"/><br class="calibre6"/>
<span id="x15_20" class="vn">20</span> Nunc autem Christus resurrexit a mortuis primitiæ dormientium,
<span id="x15_21" class="vn">21</span> quoniam quidem per hominem mors, et per hominem resurrectio mortuorum.
<span id="x15_22" class="vn">22</span> Et sicut in Adam omnes moriuntur, ita et in Christo omnes vivificabuntur.
<span id="x15_23" class="vn">23</span> Unusquisque autem in suo ordine, primitiæ Christus : deinde ii qui sunt Christi, qui in adventu ejus crediderunt.
<span id="x15_24" class="vn">24</span> Deinde finis : cum tradiderit regnum Deo et Patri, cum evacuaverit omnem principatum, et potestatem, et virtutem.
<span id="x15_25" class="vn">25</span> Oportet autem illum regnare donec ponat omnes inimicos sub pedibus ejus.
<span id="x15_26" class="vn">26</span> Novissima autem inimica destruetur mors : omnia enim subjecit pedibus ejus. Cum autem dicat :
<span id="x15_27" class="vn">27</span> Omnia subjecta sunt ei, sine dubio præter eum qui subjecit ei omnia.
<span id="x15_28" class="vn">28</span> Cum autem subjecta fuerint illi omnia : tunc et ipse Filius subjectus erit ei, qui subjecit sibi omnia, ut sit Deus omnia in omnibus.
<span id="x15_29" class="vn">29</span> Alioquin quid facient qui baptizantur pro mortuis, si omnino mortui non resurgunt ? ut quid et baptizantur pro illis ?
<span id="x15_30" class="vn">30</span> ut quid et nos periclitamur omni hora ?
<span id="x15_31" class="vn">31</span> Quotidie morior per vestram gloriam, fratres, quam habeo in Christo Jesu Domino nostro.
<span id="x15_32" class="vn">32</span> Si secundum hominem ad bestias pugnavi Ephesi, quid mihi prodest, si mortui non resurgunt ? Manducemus, et bibamus, cras enim moriemur.
<span id="x15_33" class="vn">33</span> Nolite seduci : corrumpunt mores bonos colloquia mala.
<span id="x15_34" class="vn">34</span> Evigilate justi, et nolite peccare : ignorantiam enim Dei quidam habent, ad reverentiam vobis loquor.<br class="calibre6"/><br class="calibre6"/>
<span id="x15_35" class="vn">35</span> Sed dicet aliquis : Quomodo resurgunt mortui ? qualive corpore venient ?
<span id="x15_36" class="vn">36</span> Insipiens, tu quod seminas non vivificatur, nisi prius moriatur :
<span id="x15_37" class="vn">37</span> et quod seminas, non corpus, quod futurum est, seminas, sed nudum granum, ut puta tritici, aut alicujus ceterorum.
<span id="x15_38" class="vn">38</span> Deus autem dat illi corpus sicut vult : ut unicuique seminum proprium corpus.
<span id="x15_39" class="vn">39</span> Non omnis caro, eadem caro : sed alia quidem hominum, alia vero pecorum, alia volucrum, alia autem piscium.
<span id="x15_40" class="vn">40</span> Et corpora cælestia, et corpora terrestria : sed alia quidem cælestium gloria, alia autem terrestrium.
<span id="x15_41" class="vn">41</span> Alia claritas solis, alia claritas lunæ, et alia claritas stellarum. Stella enim a stella differt in claritate :
<span id="x15_42" class="vn">42</span> sic et resurrectio mortuorum. Seminatur in corruptione, surget in incorruptione.
<span id="x15_43" class="vn">43</span> Seminatur in ignobilitate, surget in gloria : seminatur in infirmitate, surget in virtute :
<span id="x15_44" class="vn">44</span> seminatur corpus animale, surget corpus spiritale. Si est corpus animale, est et spiritale, sicut scriptum est :
<span id="x15_45" class="vn">45</span> Factus est primus homo Adam in animam viventem, novissimus Adam in spiritum vivificantem.
<span id="x15_46" class="vn">46</span> Sed non prius quod spiritale est, sed quod animale : deinde quod spiritale.
<span id="x15_47" class="vn">47</span> Primus homo de terra, terrenus : secundus homo de cælo, cælestis.
<span id="x15_48" class="vn">48</span> Qualis terrenus, tales et terreni : et qualis cælestis, tales et cælestes.
<span id="x15_49" class="vn">49</span> Igitur, sicut portavimus imaginem terreni, portemus et imaginem cælestis.<br class="calibre6"/><br class="calibre6"/>
<span id="x15_50" class="vn">50</span> Hoc autem dico, fratres : quia caro et sanguis regnum Dei possidere non possunt : neque corruptio incorruptelam possidebit.
<span id="x15_51" class="vn">51</span> Ecce mysterium vobis dico : omnes quidem resurgemus, sed non omnes immutabimur.
<span id="x15_52" class="vn">52</span> In momento, in ictu oculi, in novissima tuba : canet enim tuba, et mortui resurgent incorrupti : et nos immutabimur.
<span id="x15_53" class="vn">53</span> Oportet enim corruptibile hoc induere incorruptionem : et mortale hoc induere immortalitatem.
<span id="x15_54" class="vn">54</span> Cum autem mortale hoc induerit immortalitatem, tunc fiet sermo, qui scriptus est : Absorpta est mors in victoria.
<span id="x15_55" class="vn">55</span> Ubi est mors victoria tua ? ubi est mors stimulus tuus ?
<span id="x15_56" class="vn">56</span> Stimulus autem mortis peccatum est : virtus vero peccati lex.
<span id="x15_57" class="vn">57</span> Deo autem gratias, qui dedit nobis victoriam per Dominum nostrum Jesum Christum.
<span id="x15_58" class="vn">58</span> Itaque fratres mei dilecti, stabiles estote, et immobiles : abundantes in opere Domini semper, scientes quod labor vester non est inanis in Domino.
</div><div class="calibre5" id="calibre_pb_15"></div></body></html>
