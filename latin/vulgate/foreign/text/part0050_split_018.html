<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c18" id="c18"><span class="chapter-num">18</span></a> <span id="x18_1" class="vn">1</span> Hæc cum dixisset Jesus, egressus est cum discipulis suis trans torrentem Cedron, ubi erat hortus, in quem introivit ipse, et discipuli ejus.
<span id="x18_2" class="vn">2</span> Sciebat autem et Judas, qui tradebat eum, locum : quia frequenter Jesus convenerat illuc cum discipulis suis.
<span id="x18_3" class="vn">3</span> Judas ergo cum accepisset cohortem, et a pontificibus et pharisæis ministros, venit illuc cum laternis, et facibus, et armis.
<span id="x18_4" class="vn">4</span> Jesus itaque sciens omnia quæ ventura erant super eum, processit, et dixit eis : Quem quæritis ?
<span id="x18_5" class="vn">5</span> Responderunt ei : Jesum Nazarenum. Dicit eis Jesus : Ego sum. Stabat autem et Judas, qui tradebat eum, cum ipsis.
<span id="x18_6" class="vn">6</span> Ut ergo dixit eis : Ego sum : abierunt retrorsum, et ceciderunt in terram.
<span id="x18_7" class="vn">7</span> Iterum ergo interrogavit eos : Quem quæritis ? Illi autem dixerunt : Jesum Nazarenum.
<span id="x18_8" class="vn">8</span> Respondit Jesus : Dixi vobis, quia ego sum : si ergo me quæritis, sinite hos abire.
<span id="x18_9" class="vn">9</span> Ut impleretur sermo, quem dixit : Quia quos dedisti mihi, non perdidi ex eis quemquam.
<span id="x18_10" class="vn">10</span> Simon ergo Petrus habens gladium eduxit eum : et percussit pontificis servum, et abscidit auriculam ejus dexteram. Erat autem nomen servo Malchus.
<span id="x18_11" class="vn">11</span> Dixit ergo Jesus Petro : Mitte gladium tuum in vaginam. Calicem, quem dedit mihi Pater, non bibam illum ?
<span id="x18_12" class="vn">12</span> Cohors ergo, et tribunus, et ministri Judæorum comprehenderunt Jesum, et ligaverunt eum.<br class="calibre6"/><br class="calibre6"/>
<span id="x18_13" class="vn">13</span> Et adduxerunt eum ad Annam primum : erat enim socer Caiphæ, qui erat pontifex anni illius.
<span id="x18_14" class="vn">14</span> Erat autem Caiphas, qui consilium dederat Judæis : Quia expedit unum hominem mori pro populo.<br class="calibre6"/><br class="calibre6"/>
<span id="x18_15" class="vn">15</span> Sequebatur autem Jesum Simon Petrus, et alius discipulus. Discipulus autem ille erat notus pontifici, et introivit cum Jesu in atrium pontificis.
<span id="x18_16" class="vn">16</span> Petrus autem stabat ad ostium foris. Exivit ergo discipulus alius, qui erat notus pontifici, et dixit ostiariæ : et introduxit Petrum.
<span id="x18_17" class="vn">17</span> Dicit ergo Petro ancilla ostiaria : Numquid et tu ex discipulis es hominis istius ? Dicit ille : Non sum.
<span id="x18_18" class="vn">18</span> Stabant autem servi et ministri ad prunas, quia frigus erat, et calefaciebant se : erat autem cum eis et Petrus stans, et calefaciens se.<br class="calibre6"/><br class="calibre6"/>
<span id="x18_19" class="vn">19</span> Pontifex ergo interrogavit Jesum de discipulis suis, et de doctrina ejus.
<span id="x18_20" class="vn">20</span> Respondit ei Jesus : Ego palam locutus sum mundo : ego semper docui in synagoga, et in templo, quo omnes Judæi conveniunt, et in occulto locutus sum nihil.
<span id="x18_21" class="vn">21</span> Quid me interrogas ? interroga eos qui audierunt quid locutus sim ipsis : ecce hi sciunt quæ dixerim ego.
<span id="x18_22" class="vn">22</span> Hæc autem cum dixisset, unus assistens ministrorum dedit alapam Jesu, dicens : Sic respondes pontifici ?
<span id="x18_23" class="vn">23</span> Respondit ei Jesus : Si male locutus sum, testimonium perhibe de malo : si autem bene, quid me cædis ?
<span id="x18_24" class="vn">24</span> Et misit eum Annas ligatum ad Caipham pontificem.<br class="calibre6"/><br class="calibre6"/>
<span id="x18_25" class="vn">25</span> Erat autem Simon Petrus stans, et calefaciens se. Dixerunt ergo ei : Numquid et tu ex discipulis ejus es ? Negavit ille, et dixit : Non sum.
<span id="x18_26" class="vn">26</span> Dicit ei unus ex servis pontificis, cognatus ejus, cujus abscidit Petrus auriculam : Nonne ego te vidi in horto cum illo ?
<span id="x18_27" class="vn">27</span> Iterum ergo negavit Petrus : et statim gallus cantavit.<br class="calibre6"/><br class="calibre6"/>
<span id="x18_28" class="vn">28</span> Adducunt ergo Jesum a Caipha in prætorium. Erat autem mane : et ipsi non introierunt in prætorium, ut non contaminarentur, sed ut manducarent Pascha.
<span id="x18_29" class="vn">29</span> Exivit ergo Pilatus ad eos foras, et dixit : Quam accusationem affertis adversus hominem hunc ?
<span id="x18_30" class="vn">30</span> Responderunt, et dixerunt ei : Si non esset hic malefactor, non tibi tradidissemus eum.
<span id="x18_31" class="vn">31</span> Dixit ergo eis Pilatus : Accipite eum vos, et secundum legem vestram judicate eum. Dixerunt ergo ei Judæi : Nobis non licet interficere quemquam.
<span id="x18_32" class="vn">32</span> Ut sermo Jesu impleretur, quem dixit, significans qua morte esset moriturus.
<span id="x18_33" class="vn">33</span> Introivit ergo iterum in prætorium Pilatus : et vocavit Jesum, et dixit ei : Tu es rex Judæorum ?
<span id="x18_34" class="vn">34</span> Respondit Jesus : A temetipso hoc dicis, an alii dixerunt tibi de me ?
<span id="x18_35" class="vn">35</span> Respondit Pilatus : Numquid ego Judæus sum ? gens tua et pontifices tradiderunt te mihi : quid fecisti ?
<span id="x18_36" class="vn">36</span> Respondit Jesus : Regnum meum non est de hoc mundo. Si ex hoc mundo esset regnum meum, ministri mei utique decertarent ut non traderer Judæis : nunc autem regnum meum non est hinc.
<span id="x18_37" class="vn">37</span> Dixit itaque ei Pilatus : Ergo rex es tu ? Respondit Jesus : Tu dicis quia rex sum ego. Ego in hoc natus sum, et ad hoc veni in mundum, ut testimonium perhibeam veritati : omnis qui est ex veritate, audit vocem meam.
<span id="x18_38" class="vn">38</span> Dicit ei Pilatus : Quid est veritas ? Et cum hoc dixisset, iterum exivit ad Judæos, et dicit eis : Ego nullam invenio in eo causam.
<span id="x18_39" class="vn">39</span> Est autem consuetudo vobis ut unum dimittam vobis in Pascha : vultis ergo dimittam vobis regem Judæorum ?
<span id="x18_40" class="vn">40</span> Clamaverunt ergo rursum omnes, dicentes : Non hunc, sed Barabbam. Erat autem Barabbas latro.
</div><div class="calibre5" id="calibre_pb_18"></div></body></html>
