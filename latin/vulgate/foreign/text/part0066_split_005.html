<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Jacobi - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Agite nunc divites, plorate ululantes in miseriis vestris, quæ advenient vobis.
<span id="x5_2" class="vn">2</span> Divitiæ vestræ putrefactæ sunt, et vestimenta vestra a tineis comesta sunt.
<span id="x5_3" class="vn">3</span> Aurum et argentum vestrum æruginavit : et ærugo eorum in testimonium vobis erit, et manducabit carnes vestras sicut ignis. Thesaurizastis vobis iram in novissimis diebus.
<span id="x5_4" class="vn">4</span> Ecce merces operariorum, qui messuerunt regiones vestras, quæ fraudata est a vobis, clamat : et clamor eorum in aures Domini sabbaoth introivit.
<span id="x5_5" class="vn">5</span> Epulati estis super terram, et in luxuriis enutristis corda vestra in die occisionis.
<span id="x5_6" class="vn">6</span> Addixistis, et occidistis justum, et non resistit vobis.<br class="calibre6"/><br class="calibre6"/>
<span id="x5_7" class="vn">7</span> Patientes igitur estote, fratres, usque ad adventum Domini. Ecce agricola exspectat pretiosum fructum terræ, patienter ferens donec accipiat temporaneum et serotinum.
<span id="x5_8" class="vn">8</span> Patientes igitur estote et vos, et confirmate corda vestra : quoniam adventus Domini appropinquavit.
<span id="x5_9" class="vn">9</span> Nolite ingemiscere, fratres, in alterutrum, ut non judicemini. Ecce judex ante januam assistit.
<span id="x5_10" class="vn">10</span> Exemplum accipite, fratres, exitus mali, laboris, et patientiæ, prophetas qui locuti sunt in nomine Domini.
<span id="x5_11" class="vn">11</span> Ecce beatificamus eos qui sustinuerunt. Sufferentiam Job audistis, et finem Domini vidistis, quoniam misericors Dominus est, et miserator.<br class="calibre6"/><br class="calibre6"/>
<span id="x5_12" class="vn">12</span> Ante omnia autem, fratres mei, nolite jurare, neque per cælum, neque per terram, neque aliud quodcumque juramentum. Sit autem sermo vester : Est, est : Non, non : ut non sub judicio decidatis.<br class="calibre6"/><br class="calibre6"/>
<span id="x5_13" class="vn">13</span> Tristatur aliquis vestrum ? oret. Æquo animo est ? psallat.
<span id="x5_14" class="vn">14</span> Infirmatur quis in vobis ? inducat presbyteros ecclesiæ, et orent super eum, ungentes eum oleo in nomine Domini :
<span id="x5_15" class="vn">15</span> et oratio fidei salvabit infirmum, et alleviabit eum Dominus : et si in peccatis sit, remittentur ei.
<span id="x5_16" class="vn">16</span> Confitemini ergo alterutrum peccata vestra, et orate pro invicem ut salvemini : multum enim valet deprecatio justi assidua.
<span id="x5_17" class="vn">17</span> Elias homo erat similis nobis passibilis : et oratione oravit ut non plueret super terram, et non pluit annos tres, et menses sex.
<span id="x5_18" class="vn">18</span> Et rursum oravit : et cælum dedit pluviam, et terra dedit fructum suum.<br class="calibre6"/><br class="calibre6"/>
<span id="x5_19" class="vn">19</span> Fratres mei, si quis ex vobis erraverit a veritate, et converterit quis eum :
<span id="x5_20" class="vn">20</span> scire debet quoniam qui converti fecerit peccatorem ab errore viæ suæ, salvabit animam ejus a morte, et operiet multitudinem peccatorum.</div>
</body></html>
