<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum IV - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Mulier autem quædam de uxoribus prophetarum clamabat ad Eliseum, dicens : Servus tuus vir meus mortuus est, et tu nosti quia servus tuus fuit timens Dominum : et ecce creditor venit ut tollat duos filios meos ad serviendum sibi.
<span id="x4_2" class="vn">2</span> Cui dixit Eliseus : Quid vis ut faciam tibi ? dic mihi, quid habes in domo tua ? At illa respondit : Non habeo ancilla tua quidquam in domo mea, nisi parum olei quo ungar.
<span id="x4_3" class="vn">3</span> Cui ait : Vade, pete mutuo ab omnibus vicinis tuis vasa vacua non pauca,
<span id="x4_4" class="vn">4</span> et ingredere, et claude ostium tuum cum intrinsecus fueris tu, et filii tui : et mitte inde in omnia vasa hæc, et cum plena fuerint, tolles.
<span id="x4_5" class="vn">5</span> Ivit itaque mulier, et clausit ostium super se, et super filios suos : illi offerebant vasa, et illa infundebat.
<span id="x4_6" class="vn">6</span> Cumque plena fuissent vasa, dixit ad filium suum : Affer mihi adhuc vas. Et ille respondit : Non habeo. Stetitque oleum.
<span id="x4_7" class="vn">7</span> Venit autem illa, et indicavit homini Dei. Et ille : Vade, inquit, vende oleum, et redde creditori tuo : tu autem, et filii tui vivite de reliquo.<br class="calibre6"/><br class="calibre6"/>
<span id="x4_8" class="vn">8</span> Facta est autem quædam dies, et transibat Eliseus per Sunam : erat autem ibi mulier magna, quæ tenuit eum ut comederet panem : cumque frequenter inde transiret, divertebat ad eam ut comederet panem.
<span id="x4_9" class="vn">9</span> Quæ dixit ad virum suum : Animadverto quod vir Dei sanctus est iste, qui transit per nos frequenter.
<span id="x4_10" class="vn">10</span> Faciamus ergo ei cœnaculum parvum, et ponamus ei in eo lectulum, et mensam, et sellam, et candelabrum, ut cum venerit ad nos, maneat ibi.
<span id="x4_11" class="vn">11</span> Facta est ergo dies quædam, et veniens divertit in cœnaculum, et requievit ibi.
<span id="x4_12" class="vn">12</span> Dixitque ad Giezi puerum suum : Voca Sunamitidem istam. Qui cum vocasset eam, et illa stetisset coram eo,
<span id="x4_13" class="vn">13</span> dixit ad puerum suum : Loquere ad eam : Ecce, sedule in omnibus ministrasti nobis : quid vis ut faciam tibi ? numquid habes negotium, et vis ut loquar regi, sive principi militiæ ? Quæ respondit : In medio populi mei habito.
<span id="x4_14" class="vn">14</span> Et ait : Quid ergo vult ut faciam ei ? Dixitque Giezi : Ne quæras : filium enim non habet, et vir ejus senex est.
<span id="x4_15" class="vn">15</span> Præcepit itaque ut vocaret eam : quæ cum vocata fuisset, et stetisset ante ostium,
<span id="x4_16" class="vn">16</span> dixit ad eam : In tempore isto, et in hac eadem hora, si vita comes fuerit, habebis in utero filium. At illa respondit : Noli quæso, domine mi vir Dei, noli mentiri ancillæ tuæ.
<span id="x4_17" class="vn">17</span> Et concepit mulier, et peperit filium in tempore, et in hora eadem, qua dixerat Eliseus.<br class="calibre6"/><br class="calibre6"/>
<span id="x4_18" class="vn">18</span> Crevit autem puer : et cum esset quædam dies, et egressus isset ad patrem suum, ad messores,
<span id="x4_19" class="vn">19</span> ait patri suo : Caput meum doleo, caput meum doleo. At ille dixit puero : Tolle, et duc eum ad matrem suam.
<span id="x4_20" class="vn">20</span> Qui cum tulisset, et duxisset eum ad matrem suam, posuit eum illa super genua sua usque ad meridiem, et mortuus est.
<span id="x4_21" class="vn">21</span> Ascendit autem, et collocavit eum super lectulum hominis Dei, et clausit ostium : et egressa,
<span id="x4_22" class="vn">22</span> vocavit virum suum, et ait : Mitte mecum, obsecro, unum de pueris, et asinam, ut excurram usque ad hominem Dei, et revertar.
<span id="x4_23" class="vn">23</span> Qui ait illi : Quam ob causam vadis ad eum ? hodie non sunt calendæ, neque sabbatum. Quæ respondit : Vadam.
<span id="x4_24" class="vn">24</span> Stravitque asinam, et præcepit puero : Mina, et propera : ne mihi moram facias in eundo : et hoc age quod præcipio tibi.
<span id="x4_25" class="vn">25</span> Profecta est igitur, et venit ad virum Dei in montem Carmeli : cumque vidisset eam vir Dei e contra, ait ad Giezi puerum suum : Ecce Sunamitis illa.
<span id="x4_26" class="vn">26</span> Vade ergo in occursum ejus, et dic ei : Recte ne agitur circa te, et circa virum tuum, et circa filium tuum ? Quæ respondit : Recte.
<span id="x4_27" class="vn">27</span> Cumque venisset ad virum Dei in montem, apprehendit pedes ejus : et accessit Giezi ut amoveret eam. Et ait homo Dei : Dimitte illam : anima enim ejus in amaritudine est, et Dominus celavit a me, et non indicavit mihi.
<span id="x4_28" class="vn">28</span> Quæ dixit illi : Numquid petivi filium a domino meo ? numquid non dixi tibi : Ne illudas me ?
<span id="x4_29" class="vn">29</span> Et ille ait ad Giezi : Accinge lumbos tuos, et tolle baculum meum in manu tua, et vade. Si occurrerit tibi homo, non salutes eum : et si salutaverit te quispiam, non respondeas illi : et pones baculum meum super faciem pueri.
<span id="x4_30" class="vn">30</span> Porro mater pueri ait : Vivit Dominus, et vivit anima tua, non dimittam te. Surrexit ergo, et secutus est eam.
<span id="x4_31" class="vn">31</span> Giezi autem præcesserat ante eos, et posuerat baculum super faciem pueri, et non erat vox, neque sensus : reversusque est in occursum ejus, et nuntiavit ei, dicens : Non surrexit puer.
<span id="x4_32" class="vn">32</span> Ingressus est ergo Eliseus domum, et ecce puer mortuus jacebat in lectulo ejus :
<span id="x4_33" class="vn">33</span> ingressusque clausit ostium super se et super puerum, et oravit ad Dominum.
<span id="x4_34" class="vn">34</span> Et ascendit, et incubuit super puerum : posuitque os suum super os ejus, et oculos suos super oculos ejus, et manus suas super manus ejus : et incurvavit se super eum, et calefacta est caro pueri.
<span id="x4_35" class="vn">35</span> At ille reversus, deambulavit in domo, semel huc atque illuc : et ascendit, et incubuit super eum : et oscitavit puer septies, aperuitque oculos.
<span id="x4_36" class="vn">36</span> At ille vocavit Giezi, et dixit ei : Voca Sunamitidem hanc. Quæ vocata, ingressa est ad eum. Qui ait : Tolle filium tuum.
<span id="x4_37" class="vn">37</span> Venit illa, et corruit ad pedes ejus, et adoravit super terram : tulitque filium suum, et egressa est.<br class="calibre6"/><br class="calibre6"/>
<span id="x4_38" class="vn">38</span> Et Eliseus reversus est in Galgala. Erat autem fames in terra, et filii prophetarum habitabant coram eo. Dixitque uni de pueris suis : Pone ollam grandem, et coque pulmentum filiis prophetarum.
<span id="x4_39" class="vn">39</span> Et egressus est unus in agrum ut colligeret herbas agrestes : invenitque quasi vitem silvestrem, et collegit ex ea colocynthidas agri, et implevit pallium suum, et reversus concidit in ollam pulmenti : nesciebat enim quid esset.
<span id="x4_40" class="vn">40</span> Infuderunt ergo sociis ut comederent : cumque gustassent de coctione, clamaverunt, dicentes : Mors in olla, vir Dei. Et non potuerunt comedere.
<span id="x4_41" class="vn">41</span> At ille : Afferte, inquit, farinam. Cumque tulissent, misit in ollam, et ait : Infunde turbæ, ut comedant. Et non fuit amplius quidquam amaritudinis in olla.
<span id="x4_42" class="vn">42</span> Vir autem quidam venit de Baalsalisa deferens viro Dei panes primitiarum, viginti panes hordeaceos, et frumentum novum in pera sua. At ille dixit : Da populo, ut comedat.
<span id="x4_43" class="vn">43</span> Responditque ei minister ejus : Quantum est hoc, ut apponam centum viris ? Rursum ille ait : Da populo, ut comedat : hæc enim dicit Dominus : Comedent, et supererit.
<span id="x4_44" class="vn">44</span> Posuit itaque coram eis : qui comederunt, et superfuit juxta verbum Domini.
</div><div class="calibre5" id="calibre_pb_4"></div></body></html>
