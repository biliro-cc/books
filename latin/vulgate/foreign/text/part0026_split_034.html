<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ecclesiasticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c34" id="c34"><span class="chapter-num">34</span></a><div class="poetry"> <span id="x34_1" class="vn">1</span> Vana spes et mendacium viro insensato :<br class="calibre6"/> et somnia extollunt imprudentes.<br class="calibre6"/>
<span id="x34_2" class="vn">2</span> Quasi qui apprehendit umbram et persequitur ventum,<br class="calibre6"/> sic et qui attendit ad visa mendacia.<br class="calibre6"/>
<span id="x34_3" class="vn">3</span> Hoc secundum hoc visio somniorum,<br class="calibre6"/> ante faciem hominis similitudo hominis.<br class="calibre6"/>
<span id="x34_4" class="vn">4</span> Ab immundo, quid mundabitur ?<br class="calibre6"/> et a mendace, quid verum dicetur ?<br class="calibre6"/>
<span id="x34_5" class="vn">5</span> Divinatio erroris, et auguria mendacia,<br class="calibre6"/> et somnia malefacientium, vanitas est :<br class="calibre6"/>
<span id="x34_6" class="vn">6</span> et sicut parturientis, cor tuum phantasias patitur.<br class="calibre6"/> Nisi ab Altissimo fuerit emissa visitatio,<br class="calibre6"/> ne dederis in illis cor tuum :<br class="calibre6"/>
<span id="x34_7" class="vn">7</span> multos enim errare fecerunt somnia,<br class="calibre6"/> et exciderunt sperantes in illis.<br class="calibre6"/>
<span id="x34_8" class="vn">8</span> Sine mendacio consummabitur verbum legis,<br class="calibre6"/> et sapientia in ore fidelis complanabitur.</div><br class="calibre6"/><br class="calibre6"/>
<div class="poetry"><span id="x34_9" class="vn">9</span> Qui non est tentatus quid scit ?<br class="calibre6"/> vir in multis expertus cogitabit multa :<br class="calibre6"/> et qui multa didicit enarrabit intellectum.<br class="calibre6"/>
<span id="x34_10" class="vn">10</span> Qui non est expertus pauca recognoscit :<br class="calibre6"/> qui autem in multis factus est, multiplicat malitiam.<br class="calibre6"/>
<span id="x34_11" class="vn">11</span> Qui tentatus non est qualia scit ?<br class="calibre6"/> qui implanatus est abundabit nequitia.<br class="calibre6"/>
<span id="x34_12" class="vn">12</span> Multa vidi errando,<br class="calibre6"/> et plurimas verborum consuetudines.<br class="calibre6"/>
<span id="x34_13" class="vn">13</span> Aliquoties usque ad mortem periclitatus sum horum causa,<br class="calibre6"/> et liberatus sum gratia Dei.</div><br class="calibre6"/><br class="calibre6"/>
<div class="poetry"><span id="x34_14" class="vn">14</span> Spiritus timentium Deum quæritur,<br class="calibre6"/> et in respectu illius benedicetur.<br class="calibre6"/>
<span id="x34_15" class="vn">15</span> Spes enim illorum in salvantem illos,<br class="calibre6"/> et oculi Dei in diligentes se.<br class="calibre6"/>
<span id="x34_16" class="vn">16</span> Qui timet Dominum nihil trepidabit :<br class="calibre6"/> et non pavebit, quoniam ipse est spes ejus.<br class="calibre6"/>
<span id="x34_17" class="vn">17</span> Timentis Dominum, beata est anima ejus.<br class="calibre6"/>
<span id="x34_18" class="vn">18</span> Ad quem respicit, et quis est fortitudo ejus ?<br class="calibre6"/>
<span id="x34_19" class="vn">19</span> Oculi Domini super timentes eum :<br class="calibre6"/> protector potentiæ, firmamentum virtutis,<br class="calibre6"/> tegimen ardoris, et umbraculum meridiani :<br class="calibre6"/>
<span id="x34_20" class="vn">20</span> deprecatio offensionis, et adjutorium casus :<br class="calibre6"/> exaltans animam, et illuminans oculos,<br class="calibre6"/> dans sanitatem, et vitam, et benedictionem.</div><br class="calibre6"/><br class="calibre6"/>
<div class="poetry"><span id="x34_21" class="vn">21</span> Immolantis ex iniquo oblatio est maculata,<br class="calibre6"/> et non sunt beneplacitæ subsannationes injustorum.<br class="calibre6"/>
<span id="x34_22" class="vn">22</span> Dominus solus sustinentibus se<br class="calibre6"/> in via veritatis et justitiæ.<br class="calibre6"/>
<span id="x34_23" class="vn">23</span> Dona iniquorum non probat Altissimus,<br class="calibre6"/> nec respicit in oblationes iniquorum,<br class="calibre6"/> nec in multitudine sacrificiorum eorum propitiabitur peccatis.<br class="calibre6"/>
<span id="x34_24" class="vn">24</span> Qui offert sacrificium ex substantia pauperum,<br class="calibre6"/> quasi qui victimat filium in conspectu patris sui.<br class="calibre6"/>
<span id="x34_25" class="vn">25</span> Panis egentium vita pauperum est :<br class="calibre6"/> qui defraudat illum homo sanguinis est.<br class="calibre6"/>
<span id="x34_26" class="vn">26</span> Qui aufert in sudore panem,<br class="calibre6"/> quasi qui occidit proximum suum.<br class="calibre6"/>
<span id="x34_27" class="vn">27</span> Qui effundit sanguinem,<br class="calibre6"/> et qui fraudem facit mercenario, fratres sunt.<br class="calibre6"/>
<span id="x34_28" class="vn">28</span> Unus ædificans, et unus destruens :<br class="calibre6"/> quid prodest illis, nisi labor ?<br class="calibre6"/>
<span id="x34_29" class="vn">29</span> Unus orans, et unus maledicens :<br class="calibre6"/> cujus vocem exaudiet Deus ?<br class="calibre6"/>
<span id="x34_30" class="vn">30</span> Qui baptizatur a mortuo, et iterum tangit eum,<br class="calibre6"/> quid proficit lavatio illius ?<br class="calibre6"/>
<span id="x34_31" class="vn">31</span> Sic homo qui jejunat in peccatis suis,<br class="calibre6"/> et iterum eadem faciens :<br class="calibre6"/> quid proficit humiliando se ?<br class="calibre6"/> orationem illius quis exaudiet ?</div>
</div><div class="calibre5" id="calibre_pb_34"></div></body></html>
