<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c17" id="c17"><span class="chapter-num">17</span></a> <span id="x17_1" class="vn">1</span> Et locutus est Dominus ad Moysen, dicens :
<span id="x17_2" class="vn">2</span> Loquere ad filios Israël, et accipe ab eis virgas singulas per cognationes suas, a cunctis principibus tribuum, virgas duodecim, et uniuscujusque nomen superscribes virgæ suæ.
<span id="x17_3" class="vn">3</span> Nomen autem Aaron erit in tribu Levi, et una virga cunctas seorsum familias continebit :
<span id="x17_4" class="vn">4</span> ponesque eas in tabernaculo fœderis coram testimonio, ubi loquar ad te.
<span id="x17_5" class="vn">5</span> Quem ex his elegero, germinabit virga ejus : et cohibebo a me querimonias filiorum Israël, quibus contra vos murmurant.
<span id="x17_6" class="vn">6</span> Locutusque est Moyses ad filios Israël : et dederunt ei omnes principes virgas per singulas tribus : fueruntque virgæ duodecim absque virga Aaron.
<span id="x17_7" class="vn">7</span> Quas cum posuisset Moyses coram Domino in tabernaculo testimonii,
<span id="x17_8" class="vn">8</span> sequenti die regressus invenit germinasse virgam Aaron in domo Levi : et turgentibus gemmis eruperant flores, qui, foliis dilatatis, in amygdalas deformati sunt.
<span id="x17_9" class="vn">9</span> Protulit ergo Moyses omnes virgas de conspectu Domini ad cunctos filios Israël : videruntque, et receperunt singuli virgas suas.
<span id="x17_10" class="vn">10</span> Dixitque Dominus ad Moysen : Refer virgam Aaron in tabernaculum testimonii, ut servetur ibi in signum rebellium filiorum Israël, et quiescant querelæ eorum a me, ne moriantur.
<span id="x17_11" class="vn">11</span> Fecitque Moyses sicut præceperat Dominus.
<span id="x17_12" class="vn">12</span> Dixerunt autem filii Israël ad Moysen : Ecce consumpti sumus, omnes perivimus.
<span id="x17_13" class="vn">13</span> Quicumque accedit ad tabernaculum Domini, moritur. Num usque ad internecionem cuncti delendi sumus ?
</div><div class="calibre5" id="calibre_pb_17"></div></body></html>
