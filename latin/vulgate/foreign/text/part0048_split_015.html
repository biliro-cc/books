<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Marcus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Et confestim mane consilium facientes summi sacerdotes cum senioribus, et scribis, et universo concilio, vincientes Jesum, duxerunt, et tradiderunt Pilato.
<span id="x15_2" class="vn">2</span> Et interrogavit eum Pilatus : Tu es rex Judæorum ? At ille respondens, ait illi : Tu dicis.
<span id="x15_3" class="vn">3</span> Et accusabant eum summi sacerdotes in multis.
<span id="x15_4" class="vn">4</span> Pilatus autem rursum interrogavit eum, dicens : Non respondes quidquam ? vide in quantis te accusant.
<span id="x15_5" class="vn">5</span> Jesus autem amplius nihil respondit, ita ut miraretur Pilatus.
<span id="x15_6" class="vn">6</span> Per diem autem festum solebat dimittere illis unum ex vinctis, quemcumque petissent.
<span id="x15_7" class="vn">7</span> Erat autem qui dicebatur Barabbas, qui cum seditiosis erat vinctus, qui in seditione fecerat homicidium.
<span id="x15_8" class="vn">8</span> Et cum ascendisset turba, cœpit rogare, sicut semper faciebat illis.
<span id="x15_9" class="vn">9</span> Pilatus autem respondit eis, et dixit : Vultis dimittam vobis regem Judæorum ?
<span id="x15_10" class="vn">10</span> Sciebat enim quod per invidiam tradidissent eum summi sacerdotes.
<span id="x15_11" class="vn">11</span> Pontifices autem concitaverunt turbam, ut magis Barabbam dimitteret eis.
<span id="x15_12" class="vn">12</span> Pilatus autem iterum respondens, ait illis : Quid ergo vultis faciam regi Judæorum ?
<span id="x15_13" class="vn">13</span> At illi iterum clamaverunt : Crucifige eum.
<span id="x15_14" class="vn">14</span> Pilatus vero dicebat illis : Quid enim mali fecit ? At illi magis clamabant : Crucifige eum.
<span id="x15_15" class="vn">15</span> Pilatus autem volens populo satisfacere, dimisit illis Barabbam, et tradidit Jesum flagellis cæsum, ut crucifigeretur.<br class="calibre6"/><br class="calibre6"/>
<span id="x15_16" class="vn">16</span> Milites autem duxerunt eum in atrium prætorii, et convocant totam cohortem,
<span id="x15_17" class="vn">17</span> et induunt eum purpura, et imponunt ei plectentes spineam coronam.
<span id="x15_18" class="vn">18</span> Et cœperunt salutare eum : Ave rex Judæorum.
<span id="x15_19" class="vn">19</span> Et percutiebant caput ejus arundine : et conspuebant eum, et ponentes genua, adorabant eum.
<span id="x15_20" class="vn">20</span> Et postquam illuserunt ei, exuerunt illum purpura, et induerunt eum vestimentis suis : et educunt illum ut crucifigerent eum.<br class="calibre6"/><br class="calibre6"/>
<span id="x15_21" class="vn">21</span> Et angariaverunt prætereuntem quempiam, Simonem Cyrenæum venientem de villa, patrem Alexandri et Rufi, ut tolleret crucem ejus.
<span id="x15_22" class="vn">22</span> Et perducunt illum in Golgotha locum : quod est interpretatum Calvariæ locus.
<span id="x15_23" class="vn">23</span> Et dabant ei bibere myrrhatum vinum : et non accepit.
<span id="x15_24" class="vn">24</span> Et crucifigentes eum, diviserunt vestimenta ejus, mittentes sortem super eis, quis quid tolleret.
<span id="x15_25" class="vn">25</span> Erat autem hora tertia : et crucifixerunt eum.
<span id="x15_26" class="vn">26</span> Et erat titulus causæ ejus inscriptus : Rex Judæorum.
<span id="x15_27" class="vn">27</span> Et cum eo crucifigunt duos latrones : unum a dextris, et alium a sinistris ejus.
<span id="x15_28" class="vn">28</span> Et impleta est Scriptura, quæ dicit : Et cum iniquis reputatus est.
<span id="x15_29" class="vn">29</span> Et prætereuntes blasphemabant eum, moventes capita sua, et dicentes : Vah ! qui destruis templum Dei, et in tribus diebus reædificas,
<span id="x15_30" class="vn">30</span> salvum fac temetipsum descendens de cruce.
<span id="x15_31" class="vn">31</span> Similiter et summi sacerdotes illudentes, ad alterutrum cum scribis dicebant : Alios salvos fecit ; seipsum non potest salvum facere.
<span id="x15_32" class="vn">32</span> Christus rex Israël descendat nunc de cruce, ut videamus, et credamus. Et qui cum eo crucifixi erant, convitiabantur ei.<br class="calibre6"/><br class="calibre6"/>
<span id="x15_33" class="vn">33</span> Et facta hora sexta, tenebræ factæ sunt per totam terram usque in horam nonam.
<span id="x15_34" class="vn">34</span> Et hora nona exclamavit Jesus voce magna, dicens : Eloi, eloi, lamma sabacthani ? quod est interpretatum : Deus meus, Deus meus, ut quid dereliquisti me ?
<span id="x15_35" class="vn">35</span> Et quidam de circumstantibus audientes, dicebant : Ecce Eliam vocat.
<span id="x15_36" class="vn">36</span> Currens autem unus, et implens spongiam aceto, circumponensque calamo, potum dabat ei, dicens : Sinite, videamus si veniat Elias ad deponendum eum.
<span id="x15_37" class="vn">37</span> Jesus autem emissa voce magna expiravit.<br class="calibre6"/><br class="calibre6"/>
<span id="x15_38" class="vn">38</span> Et velum templi scissum est in duo, a summo usque deorsum.
<span id="x15_39" class="vn">39</span> Videns autem centurio, qui ex adverso stabat, quia sic clamans expirasset, ait : Vere hic homo Filius Dei erat.<br class="calibre6"/><br class="calibre6"/>
<span id="x15_40" class="vn">40</span> Erant autem et mulieres de longe aspicientes : inter quas erat Maria Magdalene, et Maria Jacobi minoris, et Joseph mater, et Salome :
<span id="x15_41" class="vn">41</span> et cum esset in Galilæa, sequebantur eum, et ministrabant ei, et aliæ multæ, quæ simul cum eo ascenderant Jerosolymam.
<span id="x15_42" class="vn">42</span> Et cum jam sero esset factum (quia erat parasceve, quod est ante sabbatum),
<span id="x15_43" class="vn">43</span> venit Joseph ab Arimathæa nobilis decurio, qui et ipse erat exspectans regnum Dei, et audacter introivit ad Pilatum, et petiit corpus Jesu.
<span id="x15_44" class="vn">44</span> Pilatus autem mirabatur si jam obiisset. Et accersito centurione, interrogavit eum si jam mortuus esset.
<span id="x15_45" class="vn">45</span> Et cum cognovisset a centurione, donavit corpus Joseph.
<span id="x15_46" class="vn">46</span> Joseph autem mercatus sindonem, et deponens eum involvit sindone, et posuit eum in monumento quod erat excisum de petra, et advolvit lapidem ad ostium monumenti.
<span id="x15_47" class="vn">47</span> Maria autem Magdalene et Maria Joseph aspiciebant ubi poneretur.
</div><div class="calibre5" id="calibre_pb_15"></div></body></html>
