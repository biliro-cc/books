<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Et venerunt ad me viri seniorum Israël, et sederunt coram me.
<span id="x14_2" class="vn">2</span> Et factus est sermo Domini ad me, dicens :
<span id="x14_3" class="vn">3</span> Fili hominis, viri isti posuerunt immunditias suas in cordibus suis, et scandalum iniquitatis suæ statuerunt contra faciem suam : numquid interrogatus respondebo eis ?
<span id="x14_4" class="vn">4</span> Propter hoc loquere eis, et dices ad eos : Hæc dicit Dominus Deus : Homo, homo de domo Israël, qui posuerit immunditias suas in corde suo, et scandalum iniquitatis suæ statuerit contra faciem suam, et venerit ad prophetam interrogans per eum me : ego Dominus respondebo ei in multitudine immunditiarum suarum,
<span id="x14_5" class="vn">5</span> ut capiatur domus Israël in corde suo, quo recesserunt a me in cunctis idolis suis.
<span id="x14_6" class="vn">6</span> Propterea dic ad domum Israël : Hæc dicit Dominus Deus : Convertimini, et recedite ab idolis vestris, et ab universis contaminationibus vestris avertite facies vestras.
<span id="x14_7" class="vn">7</span> Quia homo, homo de domo Israël, et de proselytis quicumque advena fuerit in Israël, si alienatus fuerit a me, et posuerit idola sua in corde suo, et scandalum iniquitatis suæ statuerit contra faciem suam, et venerit ad prophetam ut interroget per eum me : ego Dominus respondebo ei per me :
<span id="x14_8" class="vn">8</span> et ponam faciem meam super hominem illum, et faciam eum in exemplum et in proverbium, et disperdam eum de medio populi mei : et scietis quia ego Dominus.
<span id="x14_9" class="vn">9</span> Et propheta cum erraverit, et locutus fuerit verbum, ego Dominus decepi prophetam illum, et extendam manum meam super illum, et delebo eum de medio populi mei Israël.
<span id="x14_10" class="vn">10</span> Et portabunt iniquitatem suam : juxta iniquitatem interrogantis, sic iniquitas prophetæ erit :
<span id="x14_11" class="vn">11</span> ut non erret ultra domus Israël a me, neque polluatur in universis prævaricationibus suis : sed sint mihi in populum, et ego sim eis in Deum, ait Dominus exercituum.<br class="calibre6"/><br class="calibre6"/>
<span id="x14_12" class="vn">12</span> Et factus est sermo Domini ad me, dicens :
<div class="poetry"><span id="x14_13" class="vn">13</span> Fili hominis, terra cum peccaverit mihi,<br class="calibre6"/> ut prævaricetur prævaricans,<br class="calibre6"/> extendam manum meam super eam,<br class="calibre6"/> et conteram virgam panis ejus,<br class="calibre6"/> et immittam in eam famem,<br class="calibre6"/> et interficiam de ea hominem et jumentum.<br class="calibre6"/>
<span id="x14_14" class="vn">14</span> Et si fuerint tres viri isti in medio ejus,<br class="calibre6"/> Noë, Daniel, et Job,<br class="calibre6"/> ipsi justitia sua liberabunt animas suas,<br class="calibre6"/> ait Dominus exercituum.<br class="calibre6"/>
<span id="x14_15" class="vn">15</span> Quod si et bestias pessimas induxero super terram<br class="calibre6"/> ut vastem eam, et fuerit invia,<br class="calibre6"/> eo quod non sit pertransiens propter bestias :<br class="calibre6"/>
<span id="x14_16" class="vn">16</span> tres viri isti si fuerint in ea,<br class="calibre6"/> vivo ego, dicit Dominus Deus,<br class="calibre6"/> quia nec filios nec filias liberabunt,<br class="calibre6"/> sed ipsi soli liberabuntur,<br class="calibre6"/> terra autem desolabitur.<br class="calibre6"/>
<span id="x14_17" class="vn">17</span> Vel si gladium induxero super terram illam,<br class="calibre6"/> et dixero gladio : Transi per terram :<br class="calibre6"/> et interfecero de ea hominem et jumentum,<br class="calibre6"/>
<span id="x14_18" class="vn">18</span> et tres viri isti fuerint in medio ejus :<br class="calibre6"/> vivo ego, dicit Dominus Deus,<br class="calibre6"/> non liberabunt filios neque filias,<br class="calibre6"/> sed ipsi soli liberabuntur.<br class="calibre6"/>
<span id="x14_19" class="vn">19</span> Si autem et pestilentiam immisero super terram illam,<br class="calibre6"/> et effudero indignationem meam super eam in sanguine,<br class="calibre6"/> ut auferam ex ea hominem et jumentum,<br class="calibre6"/>
<span id="x14_20" class="vn">20</span> et Noë, et Daniel, et Job fuerint in medio ejus :<br class="calibre6"/> vivo ego, dicit Dominus Deus,<br class="calibre6"/> quia filium et filiam non liberabunt,<br class="calibre6"/> sed ipsi justitia sua liberabunt animas suas.<br class="calibre6"/>
<span id="x14_21" class="vn">21</span> Quoniam hæc dicit Dominus Deus :<br class="calibre6"/> Quod etsi quatuor judicia mea pessima,<br class="calibre6"/> gladium, et famem, ac bestias malas, et pestilentiam,<br class="calibre6"/> immisero in Jerusalem,<br class="calibre6"/> ut interficiam de ea hominem et pecus,<br class="calibre6"/>
<span id="x14_22" class="vn">22</span> tamen relinquetur in ea salvatio educentium filios et filias :<br class="calibre6"/> ecce ipsi ingredientur ad vos,<br class="calibre6"/> et videbitis viam eorum et adinventiones eorum,<br class="calibre6"/> et consolabimini super malo quod induxi in Jerusalem,<br class="calibre6"/> in omnibus quæ importavi super eam.<br class="calibre6"/>
<span id="x14_23" class="vn">23</span> Et consolabuntur vos,<br class="calibre6"/> cum videritis viam eorum<br class="calibre6"/> et adinventiones eorum :<br class="calibre6"/> et cognoscetis quod non frustra fecerim omnia quæ feci in ea,<br class="calibre6"/> ait Dominus Deus.</div>
</div><div class="calibre5" id="calibre_pb_14"></div></body></html>
