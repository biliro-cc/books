<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Actus Apostolorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c28" id="c28"><span class="chapter-num">28</span></a> <span id="x28_1" class="vn">1</span> Et cum evasissemus, tunc cognovimus quia Melita insula vocabatur. Barbari vero præstabant non modicam humanitatem nobis.
<span id="x28_2" class="vn">2</span> Accensa enim pyra, reficiebant nos omnes propter imbrem qui imminebat, et frigus.
<span id="x28_3" class="vn">3</span> Cum congregasset autem Paulus sarmentorum aliquantam multitudinem, et imposuisset super ignem, vipera a calore cum processisset, invasit manum ejus.
<span id="x28_4" class="vn">4</span> Ut vero viderunt barbari pendentem bestiam de manu ejus, ad invicem dicebant : Utique homicida est homo hic, qui cum evaserit de mari, ultio non sinit eum vivere.
<span id="x28_5" class="vn">5</span> Et ille quidem excutiens bestiam in ignem, nihil mali passus est.
<span id="x28_6" class="vn">6</span> At illi existimabant eum in tumorem convertendum, et subito casurum et mori. Diu autem illis exspectantibus, et videntibus nihil mali in eo fieri, convertentes se, dicebant eum esse deum.
<span id="x28_7" class="vn">7</span> In locis autem illis erant prædia principis insulæ, nomine Publii, qui nos suscipiens, triduo benigne exhibuit.
<span id="x28_8" class="vn">8</span> Contigit autem patrem Publii febribus et dysenteria vexatum jacere. Ad quem Paulus intravit : et cum orasset, et imposuisset ei manus, salvavit eum.
<span id="x28_9" class="vn">9</span> Quo facto, omnes qui in insula habebant infirmitates, accedebant, et curabantur :
<span id="x28_10" class="vn">10</span> qui etiam multis honoribus nos honoraverunt, et navigantibus imposuerunt quæ necessaria erant.<br class="calibre6"/><br class="calibre6"/>
<span id="x28_11" class="vn">11</span> Post menses autem tres navigavimus in navi Alexandrina, quæ in insula hiemaverat, cui erat insigne Castorum.
<span id="x28_12" class="vn">12</span> Et cum venissemus Syracusam, mansimus ibi triduo.
<span id="x28_13" class="vn">13</span> Inde circumlegentes devenimus Rhegium : et post unum diem, flante austro, secunda die venimus Puteolos :
<span id="x28_14" class="vn">14</span> ubi inventis fratribus rogati sumus manere apud eos dies septem : et sic venimus Romam.
<span id="x28_15" class="vn">15</span> Et inde cum audissent fratres, occurrerunt nobis usque ad Appii forum, ac tres Tabernas. Quos cum vidisset Paulus, gratias agens Deo, accepit fiduciam.
<span id="x28_16" class="vn">16</span> Cum autem venissemus Romam, permissum est Paulo manere sibimet cum custodiente se milite.<br class="calibre6"/><br class="calibre6"/>
<span id="x28_17" class="vn">17</span> Post tertium autem diem convocavit primos Judæorum. Cumque convenissent, dicebat eis : Ego, viri fratres, nihil adversus plebem faciens, aut morem paternum, vinctus ab Jerosolymis traditus sum in manus Romanorum,
<span id="x28_18" class="vn">18</span> qui cum interrogationem de me habuissent, voluerunt me dimittere, eo quod nulla esset causa mortis in me.
<span id="x28_19" class="vn">19</span> Contradicentibus autem Judæis, coactus sum appellare Cæsarem, non quasi gentem meam habens aliquid accusare.
<span id="x28_20" class="vn">20</span> Propter hanc igitur causam rogavi vos videre, et alloqui. Propter spem enim Israël catena hac circumdatus sum.
<span id="x28_21" class="vn">21</span> At illi dixerunt ad eum : Nos neque litteras accepimus de te a Judæa, neque adveniens aliquis fratrum nuntiavit, aut locutus est quid de te malum.
<span id="x28_22" class="vn">22</span> Rogamus autem a te audire quæ sentis : nam de secta hac notum est nobis quia ubique ei contradicitur.
<span id="x28_23" class="vn">23</span> Cum constituissent autem illi diem, venerunt ad eum in hospitium plurimi, quibus exponebat testificans regnum Dei, suadensque eis de Jesu ex lege Moysi et prophetis a mane usque ad vesperam.
<span id="x28_24" class="vn">24</span> Et quidam credebant his quæ dicebantur : quidam vero non credebant.
<span id="x28_25" class="vn">25</span> Cumque invicem non essent consentientes, discedebant, dicente Paulo unum verbum : Quia bene Spiritus Sanctus locutus est per Isaiam prophetam ad patres nostros,
<span id="x28_26" class="vn">26</span> dicens : Vade ad populum istum, et dic ad eos : <div class="poetry">Aure audietis, et non intelligetis,<br class="calibre6"/> et videntes videbitis, et non perspicietis.<br class="calibre6"/>
<span id="x28_27" class="vn">27</span> Incrassatum est enim cor populi hujus,<br class="calibre6"/> et auribus graviter audierunt,<br class="calibre6"/> et oculos suos compresserunt :<br class="calibre6"/> ne forte videant oculis,<br class="calibre6"/> et auribus audiant,<br class="calibre6"/> et corde intelligant, et convertantur,<br class="calibre6"/> et sanem eos.</div>
<span id="x28_28" class="vn">28</span> Notum ergo sit vobis, quoniam gentibus missum est hoc salutare Dei, et ipsi audient.
<span id="x28_29" class="vn">29</span> Et cum hæc dixisset, exierunt ab eo Judæi, multam habentes inter se quæstionem.<br class="calibre6"/><br class="calibre6"/>
<span id="x28_30" class="vn">30</span> Mansit autem biennio toto in suo conducto : et suscipiebat omnes qui ingrediebantur ad eum,
<span id="x28_31" class="vn">31</span> prædicans regnum Dei, et docens quæ sunt de Domino Jesu Christo cum omni fiducia, sine prohibitione.</div>
</body></html>
