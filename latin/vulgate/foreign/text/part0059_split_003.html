<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Thessalonicenses I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Propter quod non sustinentes amplius, placuit nobis remanere Athenis, solis :
<span id="x3_2" class="vn">2</span> et misimus Timotheum fratrem nostrum, et ministrum Dei in Evangelio Christi, ad confirmandos vos, et exhortandos pro fide vestra :
<span id="x3_3" class="vn">3</span> ut nemo moveatur in tribulationibus istis : ipsi enim scitis quod in hoc positi sumus.
<span id="x3_4" class="vn">4</span> Nam et cum apud vos essemus, prædicebamus vobis passuros nos tribulationes, sicut et factum est, et scitis.
<span id="x3_5" class="vn">5</span> Propterea et ego amplius non sustinens, misi ad cognoscendam fidem vestram : ne forte tentaverit vos is qui tentat, et inanis fiat labor noster.
<span id="x3_6" class="vn">6</span> Nunc autem veniente Timotheo ad nos a vobis, et annuntiante nobis fidem et caritatem vestram, et quia memoriam nostri habetis bonam semper, desiderantes nos videre, sicut et nos quoque vos :
<span id="x3_7" class="vn">7</span> ideo consolati sumus, fratres, in vobis in omni necessitate et tribulatione nostra, per fidem vestram,
<span id="x3_8" class="vn">8</span> quoniam nunc vivimus, si vos statis in Domino.
<span id="x3_9" class="vn">9</span> Quam enim gratiarum actionem possumus Deo retribuere pro vobis in omni gaudio, quo gaudemus propter vos ante Deum nostrum,
<span id="x3_10" class="vn">10</span> nocte ac die abundantius orantes, ut videamus faciem vestram, et compleamus ea quæ desunt fidei vestræ ?
<span id="x3_11" class="vn">11</span> Ipse autem Deus, et Pater noster, et Dominus noster Jesus Christus, dirigat viam nostram ad vos.
<span id="x3_12" class="vn">12</span> Vos autem Dominus multiplicet, et abundare faciat caritatem vestram in invicem, et in omnes, quemadmodum et nos in vobis :
<span id="x3_13" class="vn">13</span> ad confirmanda corda vestra sine querela in sanctitate, ante Deum et Patrem nostrum, in adventu Domini nostri Jesu Christi cum omnibus sanctis ejus. Amen.
</div><div class="calibre5" id="calibre_pb_3"></div></body></html>
