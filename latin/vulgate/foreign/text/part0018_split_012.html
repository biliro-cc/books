<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judith - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a> <span id="x12_1" class="vn">1</span> Tunc jussit eam introire ubi repositi erant thesauri ejus, et jussit illic manere eam, et constituit quid daretur illi de convivio suo.
<span id="x12_2" class="vn">2</span> Cui respondit Judith, et dixit : Nunc non potero manducare ex his quæ mihi præcipis tribui, ne veniat super me offensio : ex his autem quæ mihi detuli, manducabo.
<span id="x12_3" class="vn">3</span> Cui Holofernes ait : Si defecerint tibi ista, quæ tecum detulisti, quid faciemus tibi ?
<span id="x12_4" class="vn">4</span> Et dixit Judith : Vivit anima tua, domine meus, quoniam non expendet omnia hæc ancilla tua, donec faciat Deus in manu mea hæc quæ cogitavi. Et induxerunt illam servi ejus in tabernaculum quod præceperat.
<span id="x12_5" class="vn">5</span> Et petiit dum introiret, ut daretur ei copia nocte et ante lucem egrediendi foras ad orationem, et deprecandi Dominum.
<span id="x12_6" class="vn">6</span> Et præcepit cubiculariis suis ut sicut placeret illi, exiret et introiret ad adorandum Deum suum per triduum :
<span id="x12_7" class="vn">7</span> et exibat noctibus in vallem Bethuliæ, et baptizabat se in fonte aquæ.
<span id="x12_8" class="vn">8</span> Et ut ascendebat, orabat Dominum Deum Israël ut dirigeret viam ejus ad liberationem populi sui.
<span id="x12_9" class="vn">9</span> Et introiens, munda manebat in tabernaculo usque dum acciperet escam suam in vespere.
<span id="x12_10" class="vn">10</span> Et factum est, in quarto die Holofernes fecit cœnam servis suis, et dixit ad Vagao eunuchum suum : Vade, et suade Hebræam illam ut sponte consentiat habitare mecum.
<span id="x12_11" class="vn">11</span> Fœdum est enim apud Assyrios, si femina irrideat virum agendo ut immunis ab eo transeat.<br class="calibre6"/><br class="calibre6"/>
<span id="x12_12" class="vn">12</span> Tunc introivit Vagao ad Judith, et dixit : Non vereatur bona puella introire ad dominum meum, ut honorificetur ante faciem ejus, ut manducet cum eo, et bibat vinum in jucunditate.
<span id="x12_13" class="vn">13</span> Cui Judith respondit : Quæ ego sum, ut contradicam domino meo ?
<span id="x12_14" class="vn">14</span> omne quod erit ante oculos ejus bonum et optimum, faciam. Quidquid autem illi placuerit, hoc mihi erit optimum omnibus diebus vitæ meæ.
<span id="x12_15" class="vn">15</span> Et surrexit, et ornavit se vestimento suo, et ingressa stetit ante faciem ejus.
<span id="x12_16" class="vn">16</span> Cor autem Holofernes concussum est : erat enim ardens in concupiscentia ejus.
<span id="x12_17" class="vn">17</span> Et dixit ad eam Holofernes : Bibe nunc, et accumbe in jucunditate, quoniam invenisti gratiam coram me.
<span id="x12_18" class="vn">18</span> Et dixit Judith : Bibam, domine, quoniam magnificata est anima mea hodie præ omnibus diebus meis.
<span id="x12_19" class="vn">19</span> Et accepit, et manducavit et bibit coram ipso ea quæ paraverat illi ancilla ejus.
<span id="x12_20" class="vn">20</span> Et jucundus factus est Holofernes ad eam, bibitque vinum multum nimis, quantum numquam biberat in vita sua.
</div><div class="calibre5" id="calibre_pb_12"></div></body></html>
