<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Timotheum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Hoc autem scito, quod in novissimis diebus instabunt tempora periculosa :
<span id="x3_2" class="vn">2</span> erunt homines seipsos amantes, cupidi, elati, superbi, blasphemi, parentibus non obedientes, ingrati, scelesti,
<span id="x3_3" class="vn">3</span> sine affectione, sine pace, criminatores, incontinentes, immites, sine benignitate,
<span id="x3_4" class="vn">4</span> proditores, protervi, tumidi, et voluptatum amatores magis quam Dei :
<span id="x3_5" class="vn">5</span> habentes speciem quidem pietatis, virtutem autem ejus abnegantes. Et hos devita :
<span id="x3_6" class="vn">6</span> ex his enim sunt qui penetrant domos, et captivas ducunt mulierculas oneratas peccatis, quæ ducuntur variis desideriis :
<span id="x3_7" class="vn">7</span> semper discentes, et numquam ad scientiam veritatis pervenientes.
<span id="x3_8" class="vn">8</span> Quemadmodum autem Jannes et Mambres restiterunt Moysi : ita et hi resistunt veritati, homines corrupti mente, reprobi circa fidem ;
<span id="x3_9" class="vn">9</span> sed ultra non proficient : insipientia enim eorum manifesta erit omnibus, sicut et illorum fuit.
<span id="x3_10" class="vn">10</span> Tu autem assecutus es meam doctrinam, institutionem, propositum, fidem, longanimitatem, dilectionem, patientiam,
<span id="x3_11" class="vn">11</span> persecutiones, passiones : qualia mihi facta sunt Antiochiæ, Iconii, et Lystris : quales persecutiones sustinui, et ex omnibus eripuit me Dominus.
<span id="x3_12" class="vn">12</span> Et omnes, qui pie volunt vivere in Christo Jesu, persecutionem patientur.
<span id="x3_13" class="vn">13</span> Mali autem homines et seductores proficient in pejus, errantes, et in errorem mittentes.
<span id="x3_14" class="vn">14</span> Tu vero permane in iis quæ didicisti, et credita sunt tibi : sciens a quo didiceris :
<span id="x3_15" class="vn">15</span> et quia ab infantia sacras litteras nosti, quæ te possunt instruere ad salutem, per fidem quæ est in Christo Jesu.
<span id="x3_16" class="vn">16</span> Omnis Scriptura divinitus inspirata utilis est ad docendum, ad arguendum, ad corripiendum, et erudiendum in justitia :
<span id="x3_17" class="vn">17</span> ut perfectus sit homo Dei, ad omne opus bonum instructus.
</div><div class="calibre5" id="calibre_pb_3"></div></body></html>
