<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Et nunc, Israël, audi præcepta et judicia, quæ ego doceo te : ut faciens ea, vivas, et ingrediens possideas terram, quam Dominus Deus patrum vestrorum daturus est vobis.
<span id="x4_2" class="vn">2</span> Non addetis ad verbum, quod vobis loquor, nec auferetis ex eo : custodite mandata Domini Dei vestri, quæ ego præcipio vobis.
<span id="x4_3" class="vn">3</span> Oculi vestri viderunt omnia quæ fecit Dominus contra Beelphegor, quomodo contriverit omnes cultores ejus de medio vestri.
<span id="x4_4" class="vn">4</span> Vos autem qui adhæretis Domino Deo vestro, vivitis universi usque in præsentem diem.
<span id="x4_5" class="vn">5</span> Scitis quod docuerim vos præcepta atque justitias, sicut mandavit mihi Dominus Deus meus : sic facietis ea in terra, quam possessuri estis :
<span id="x4_6" class="vn">6</span> et observabitis et implebitis opere. Hæc est enim vestra sapientia, et intellectus coram populis, ut audientes universa præcepta hæc, dicant : En populus sapiens et intelligens, gens magna.
<span id="x4_7" class="vn">7</span> Nec est alia natio tam grandis, quæ habeat deos appropinquantes sibi, sicut Deus noster adest cunctis obsecrationibus nostris.
<span id="x4_8" class="vn">8</span> Quæ est enim alia gens sic inclyta, ut habeat cæremonias, justaque judicia, et universam legem, quam ego proponam hodie ante oculos vestros ?<br class="calibre6"/><br class="calibre6"/>
<span id="x4_9" class="vn">9</span> Custodi igitur temetipsum, et animam tuam sollicite. Ne obliviscaris verborum, quæ viderunt oculi tui, et ne excidant de corde tuo cunctis diebus vitæ tuæ. Docebis ea filios ac nepotes tuos,
<span id="x4_10" class="vn">10</span> a die in quo stetisti coram Domino Deo tuo in Horeb, quando Dominus locutus est mihi, dicens : Congrega ad me populum, ut audiant sermones meos, et discant timere me omni tempore quo vivunt in terra, doceantque filios suos.
<span id="x4_11" class="vn">11</span> Et accessistis ad radices montis, qui ardebat usque ad cælum : erantque in eo tenebræ, et nubes, et caligo.
<span id="x4_12" class="vn">12</span> Locutusque est Dominus ad vos de medio ignis. Vocem verborum ejus audistis, et formam penitus non vidistis.
<span id="x4_13" class="vn">13</span> Et ostendit vobis pactum suum, quod præcepit ut faceretis, et decem verba, quæ scripsit in duabus tabulis lapideis.
<span id="x4_14" class="vn">14</span> Mihique mandavit in illo tempore ut docerem vos cæremonias et judicia, quæ facere deberetis in terra, quam possessuri estis.
<span id="x4_15" class="vn">15</span> Custodite igitur sollicite animas vestras. Non vidistis aliquam similitudinem in die, qua locutus est vobis Dominus in Horeb de medio ignis :
<span id="x4_16" class="vn">16</span> ne forte decepti faciatis vobis sculptam similitudinem, aut imaginem masculi vel feminæ :
<span id="x4_17" class="vn">17</span> similitudinem omnium jumentorum, quæ sunt super terram, vel avium sub cælo volantium,
<span id="x4_18" class="vn">18</span> atque reptilium, quæ moventur in terra, sive piscium qui sub terra morantur in aquis :
<span id="x4_19" class="vn">19</span> ne forte elevatis oculis ad cælum, videas solem et lunam, et omnia astra cæli, et errore deceptus adores ea, et colas quæ creavit Dominus Deus tuus in ministerium cunctis gentibus, quæ sub cælo sunt.
<span id="x4_20" class="vn">20</span> Vos autem tulit Dominus, et eduxit de fornace ferrea Ægypti, ut haberet populum hæreditarium, sicut est in præsenti die.<br class="calibre6"/><br class="calibre6"/>
<span id="x4_21" class="vn">21</span> Iratusque est Dominus contra me propter sermones vestros, et juravit ut non transirem Jordanem, nec ingrederer terram optimam, quam daturus est vobis.
<span id="x4_22" class="vn">22</span> Ecce morior in hac humo ; non transibo Jordanem : vos transibitis, et possidebitis terram egregiam.
<span id="x4_23" class="vn">23</span> Cave nequando obliviscaris pacti Domini Dei tui, quod pepigit tecum, et facias tibi sculptam similitudinem eorum, quæ fieri Dominus prohibuit :
<span id="x4_24" class="vn">24</span> quia Dominus Deus tuus ignis consumens est, Deus æmulator.
<span id="x4_25" class="vn">25</span> Si genueritis filios ac nepotes, et morati fueritis in terra, deceptique feceritis vobis aliquam similitudinem, patrantes malum coram Domino Deo vestro, ut eum ad iracundiam provocetis :
<span id="x4_26" class="vn">26</span> testes invoco hodie cælum et terram, cito perituros vos esse de terra, quam transito Jordane possessuri estis : non habitabitis in ea longo tempore, sed delebit vos Dominus,
<span id="x4_27" class="vn">27</span> atque disperget in omnes gentes, et remanebitis pauci in nationibus, ad quas vos ducturus est Dominus.
<span id="x4_28" class="vn">28</span> Ibique servietis diis, qui hominum manu fabricati sunt, ligno et lapidi qui non vident, nec audiunt, nec comedunt, nec odorantur.
<span id="x4_29" class="vn">29</span> Cumque quæsieris ibi Dominum Deum tuum, invenies eum : si tamen toto corde quæsieris, et tota tribulatione animæ tuæ.
<span id="x4_30" class="vn">30</span> Postquam te invenerint omnia quæ prædicta sunt, novissimo tempore reverteris ad Dominum Deum tuum, et audies vocem ejus.
<span id="x4_31" class="vn">31</span> Quia Deus misericors Dominus Deus tuus est : non dimittet te, nec omnino delebit, neque obliviscetur pacti, in quo juravit patribus tuis.<br class="calibre6"/><br class="calibre6"/>
<span id="x4_32" class="vn">32</span> Interroga de diebus antiquis, qui fuerunt ante te ex die quo creavit Deus hominem super terram, a summo cælo usque ad summum ejus, si facta est aliquando hujuscemodi res, aut umquam cognitum est,
<span id="x4_33" class="vn">33</span> ut audiret populus vocem Dei loquentis de medio ignis, sicut tu audisti, et vixisti :
<span id="x4_34" class="vn">34</span> si fecit Deus ut ingrederetur, et tolleret sibi gentem de medio nationum, per tentationes, signa atque portenta, per pugnam et robustam manum, extentumque brachium, et horribiles visiones juxta omnia quæ fecit pro vobis Dominus Deus vester in Ægypto, videntibus oculis tuis :
<span id="x4_35" class="vn">35</span> ut scires quoniam Dominus ipse est Deus, et non est alius præter eum.
<span id="x4_36" class="vn">36</span> De cælo te fecit audire vocem suam, ut doceret te, et in terra ostendit tibi ignem suum maximum, et audisti verba illius de medio ignis :
<span id="x4_37" class="vn">37</span> quia dilexit patres tuos, et elegit semen eorum post eos. Eduxitque te præcedens in virtute sua magna ex Ægypto,
<span id="x4_38" class="vn">38</span> ut deleret nationes maximas et fortiores te in introitu tuo : et introduceret te, daretque tibi terram earum in possessionem, sicut cernis in præsenti die.
<span id="x4_39" class="vn">39</span> Scito ergo hodie, et cogitato in corde tuo quod Dominus ipse sit Deus in cælo sursum, et in terra deorsum, et non sit alius.
<span id="x4_40" class="vn">40</span> Custodi præcepta ejus atque mandata, quæ ego præcipio tibi : ut bene sit tibi, et filiis tuis post te, et permaneas multo tempore super terram, quam Dominus Deus tuus daturus est tibi.<br class="calibre6"/><br class="calibre6"/>
<span id="x4_41" class="vn">41</span> Tunc separavit Moyses tres civitates trans Jordanem ad orientalem plagam,
<span id="x4_42" class="vn">42</span> ut confugiat ad eas qui occiderit nolens proximum suum, nec sibi fuerit inimicus ante unum et alterum diem, et ad harum aliquam urbium possit evadere :
<span id="x4_43" class="vn">43</span> Bosor in solitudine, quæ sita est in terra campestri de tribu Ruben : et Ramoth in Galaad, quæ est in tribu Gad : et Golan in Basan, quæ est in tribu Manasse.<br class="calibre6"/><br class="calibre6"/>
<span id="x4_44" class="vn">44</span> Ista est lex, quam proposuit Moyses coram filiis Israël :
<span id="x4_45" class="vn">45</span> et hæc testimonia et cæremoniæ atque judicia, quæ locutus est ad filios Israël, quando egressi sunt de Ægypto,
<span id="x4_46" class="vn">46</span> trans Jordanem in valle contra fanum Phogor in terra Sehon regis Amorrhæi, qui habitavit in Hesebon, quem percussit Moyses. Filii quoque Israël egressi ex Ægypto
<span id="x4_47" class="vn">47</span> possederunt terram ejus, et terram Og regis Basan, duorum regum Amorrhæorum, qui erant trans Jordanem ad solis ortum :
<span id="x4_48" class="vn">48</span> ab Aroër, quæ sita est super ripam torrentis Arnon, usque ad montem Sion, qui est et Hermon,
<span id="x4_49" class="vn">49</span> omnem planitiem trans Jordanem ad orientalem plagam, usque ad mare solitudinis, et usque ad radices montis Phasga.
</div><div class="calibre5" id="calibre_pb_4"></div></body></html>
