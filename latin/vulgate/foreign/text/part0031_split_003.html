<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Et dixit ad me : Fili hominis, quodcumque inveneris, comede : comede volumen istud, et vadens loquere ad filios Israël.
<span id="x3_2" class="vn">2</span> Et aperui os meum, et cibavit me volumine illo :
<span id="x3_3" class="vn">3</span> et dixit ad me : Fili hominis, venter tuus comedet, et viscera tua complebuntur volumine isto quod ego do tibi. Et comedi illud, et factum est in ore meo sicut mel dulce.
<span id="x3_4" class="vn">4</span> Et dixit ad me : Fili hominis, vade ad domum Israël, et loqueris verba mea ad eos.
<span id="x3_5" class="vn">5</span> Non enim ad populum profundi sermonis et ignotæ linguæ tu mitteris ad domum Israël :
<span id="x3_6" class="vn">6</span> neque ad populos multos profundi sermonis et ignotæ linguæ, quorum non possis audire sermones : et si ad illos mittereris, ipsi audirent te :
<span id="x3_7" class="vn">7</span> domus autem Israël nolunt audire te, quia nolunt audire me : omnis quippe domus Israël attrita fronte est, et duro corde.
<span id="x3_8" class="vn">8</span> Ecce dedi faciem tuam valentiorem faciebus eorum, et frontem tuam duriorem frontibus eorum :
<span id="x3_9" class="vn">9</span> ut adamantem et ut silicem dedi faciem tuam : ne timeas eos, neque metuas a facie eorum, quia domus exasperans est.<br class="calibre6"/><br class="calibre6"/>
<span id="x3_10" class="vn">10</span> Et dixit ad me : Fili hominis, omnes sermones meos quos ego loquor ad te, assume in corde tuo, et auribus tuis audi :
<span id="x3_11" class="vn">11</span> et vade, ingredere ad transmigrationem, ad filios populi tui, et loqueris ad eos : et dices eis : Hæc dicit Dominus Deus : si forte audiant et quiescant.
<span id="x3_12" class="vn">12</span> Et assumpsit me spiritus, et audivi post me vocem commotionis magnæ : Benedicta gloria Domini de loco suo :
<span id="x3_13" class="vn">13</span> et vocem alarum animalium percutientium alteram ad alteram, et vocem rotarum sequentium animalia, et vocem commotionis magnæ.
<span id="x3_14" class="vn">14</span> Spiritus quoque levavit me, et assumpsit me : et abii amarus in indignatione spiritus mei : manus enim Domini erat mecum, confortans me.
<span id="x3_15" class="vn">15</span> Et veni ad transmigrationem, ad acervum novarum frugum, ad eos qui habitabant juxta flumen Chobar : et sedi ubi illi sedebant, et mansi ibi septem diebus mœrens in medio eorum.
<span id="x3_16" class="vn">16</span> Cum autem pertransissent septem dies, factum est verbum Domini ad me, dicens :
<span id="x3_17" class="vn">17</span> Fili hominis, speculatorem dedi te domui Israël, et audies de ore meo verbum, et annuntiabis eis ex me.
<span id="x3_18" class="vn">18</span> Si, dicente me ad impium : Morte morieris, non annuntiaveris ei, neque locutus fueris ut avertatur a via sua impia et vivat, ipse impius in iniquitate sua morietur, sanguinem autem ejus de manu tua requiram.
<span id="x3_19" class="vn">19</span> Si autem tu annuntiaveris impio, et ille non fuerit conversus ab impietate sua et a via sua impia, ipse quidem in iniquitate sua morietur : tu autem animam tuam liberasti.
<span id="x3_20" class="vn">20</span> Sed et si conversus justus a justitia sua fuerit, et fecerit iniquitatem, ponam offendiculum coram eo : ipse morietur quia non annuntiasti ei. In peccato suo morietur, et non erunt in memoria justitiæ ejus quas fecit : sanguinem vero ejus de manu tua requiram.
<span id="x3_21" class="vn">21</span> Si autem tu annuntiaveris justo ut non peccet justus, et ille non peccaverit, vivens vivet, quia annuntiasti ei, et tu animam tuam liberasti.<br class="calibre6"/><br class="calibre6"/>
<span id="x3_22" class="vn">22</span> Et facta est super me manus Domini, et dixit ad me : Surgens egredere in campum, et ibi loquar tecum.
<span id="x3_23" class="vn">23</span> Et surgens egressus sum in campum : et ecce ibi gloria Domini stabat, quasi gloria quam vidi juxta fluvium Chobar : et cecidi in faciem meam.
<span id="x3_24" class="vn">24</span> Et ingressus est in me spiritus, et statuit me super pedes meos, et locutus est mihi, et dixit ad me : Ingredere, et includere in medio domus tuæ.
<span id="x3_25" class="vn">25</span> Et tu, fili hominis, ecce data sunt super te vincula, et ligabunt te in eis, et non egredieris de medio eorum.
<span id="x3_26" class="vn">26</span> Et linguam tuam adhærere faciam palato tuo, et eris mutus, nec quasi vir objurgans, quia domus exasperans est.
<span id="x3_27" class="vn">27</span> Cum autem locutus fuero tibi, aperiam os tuum, et dices ad eos : Hæc dicit Dominus Deus : Qui audit, audiat, et qui quiescit, quiescat : quia domus exasperans est.
</div><div class="calibre5" id="calibre_pb_3"></div></body></html>
