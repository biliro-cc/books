<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Leviticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Vocavit autem Moysen, et locutus est ei Dominus de tabernaculo testimonii, dicens :
<span id="x1_2" class="vn">2</span> Loquere filiis Israël, et dices ad eos : Homo, qui obtulerit ex vobis hostiam Domino de pecoribus, id est, de bobus et ovibus offerens victimas,
<span id="x1_3" class="vn">3</span> si holocaustum fuerit ejus oblatio, ac de armento : masculum immaculatum offeret ad ostium tabernaculi testimonii, ad placandum sibi Dominum :
<span id="x1_4" class="vn">4</span> ponetque manum super caput hostiæ, et acceptabilis erit, atque in expiationem ejus proficiens.
<span id="x1_5" class="vn">5</span> Immolabitque vitulum coram Domino, et offerent filii Aaron sacerdotes sanguinem ejus, fundentes per altaris circuitum, quod est ante ostium tabernaculi :
<span id="x1_6" class="vn">6</span> detractaque pelle hostiæ, artus in frusta concident.
<span id="x1_7" class="vn">7</span> Et subjicient in altari ignem, strue lignorum ante composita :
<span id="x1_8" class="vn">8</span> et membra quæ sunt cæsa, desuper ordinantes, caput videlicet, et cuncta quæ adhærent jecori,
<span id="x1_9" class="vn">9</span> intestinis et pedibus lotis aqua : adolebitque ea sacerdos super altare in holocaustum et suavem odorem Domino.
<span id="x1_10" class="vn">10</span> Quod si de pecoribus oblatio est, de ovibus sive de capris holocaustum, masculum absque macula offeret :
<span id="x1_11" class="vn">11</span> immolabitque ad latus altaris, quod respicit ad aquilonem, coram Domino : sanguinem vero illius fundent super altare filii Aaron per circuitum :
<span id="x1_12" class="vn">12</span> dividentque membra, caput, et omnia quæ adhærent jecori, et ponent super ligna, quibus subjiciendus est ignis :
<span id="x1_13" class="vn">13</span> intestina vero et pedes lavabunt aqua. Et oblata omnia adolebit sacerdos super altare in holocaustum et odorem suavissimum Domino.
<span id="x1_14" class="vn">14</span> Si autem de avibus, holocausti oblatio fuerit Domino, de turturibus, aut pullis columbæ,
<span id="x1_15" class="vn">15</span> offeret eam sacerdos ad altare : et retorto ad collum capite, ac rupto vulneris loco, decurrere faciet sanguinem super crepidinem altaris :
<span id="x1_16" class="vn">16</span> vesiculam vero gutturis, et plumas projiciet prope altare ad orientalem plagam, in loco in quo cineres effundi solent,
<span id="x1_17" class="vn">17</span> confringetque ascellas ejus, et non secabit, neque ferro dividet eam, et adolebit super altare, lignis igne supposito. Holocaustum est et oblatio suavissimi odoris Domino.
</div><div class="calibre5" id="calibre_pb_1"></div></body></html>
