<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c20" id="c20"><span class="chapter-num">20</span></a> <span id="x20_1" class="vn">1</span> Simile est regnum cælorum homini patrifamilias, qui exiit primo mane conducere operarios in vineam suam.
<span id="x20_2" class="vn">2</span> Conventione autem facta cum operariis ex denario diurno, misit eos in vineam suam.
<span id="x20_3" class="vn">3</span> Et egressus circa horam tertiam, vidit alios stantes in foro otiosos,
<span id="x20_4" class="vn">4</span> et dixit illis : Ite et vos in vineam meam, et quod justum fuerit dabo vobis.
<span id="x20_5" class="vn">5</span> Illi autem abierunt. Iterum autem exiit circa sextam et nonam horam : et fecit similiter.
<span id="x20_6" class="vn">6</span> Circa undecimam vero exiit, et invenit alios stantes, et dicit illis : Quid hic statis tota die otiosi ?
<span id="x20_7" class="vn">7</span> Dicunt ei : Quia nemo nos conduxit. Dicit illis : Ite et vos in vineam meam.
<span id="x20_8" class="vn">8</span> Cum sero autem factum esset, dicit dominus vineæ procuratori suo : Voca operarios, et redde illis mercedem incipiens a novissimis usque ad primos.
<span id="x20_9" class="vn">9</span> Cum venissent ergo qui circa undecimam horam venerant, acceperunt singulos denarios.
<span id="x20_10" class="vn">10</span> Venientes autem et primi, arbitrati sunt quod plus essent accepturi : acceperunt autem et ipsi singulos denarios.
<span id="x20_11" class="vn">11</span> Et accipientes murmurabant adversus patremfamilias,
<span id="x20_12" class="vn">12</span> dicentes : Hi novissimi una hora fecerunt, et pares illos nobis fecisti, qui portavimus pondus diei, et æstus.
<span id="x20_13" class="vn">13</span> At ille respondens uni eorum, dixit : Amice, non facio tibi injuriam : nonne ex denario convenisti mecum ?
<span id="x20_14" class="vn">14</span> Tolle quod tuum est, et vade : volo autem et huic novissimo dare sicut et tibi.
<span id="x20_15" class="vn">15</span> Aut non licet mihi quod volo, facere ? an oculus tuus nequam est, quia ego bonus sum ?
<span id="x20_16" class="vn">16</span> Sic erunt novissimi primi, et primi novissimi. Multi enim sunt vocati, pauci vero electi.<br class="calibre6"/><br class="calibre6"/>
<span id="x20_17" class="vn">17</span> Et ascendens Jesus Jerosolymam, assumpsit duodecim discipulos secreto, et ait illis :
<span id="x20_18" class="vn">18</span> Ecce ascendimus Jerosolymam, et Filius hominis tradetur principibus sacerdotum, et scribis, et condemnabunt eum morte,
<span id="x20_19" class="vn">19</span> et tradent eum gentibus ad illudendum, et flagellandum, et crucifigendum, et tertia die resurget.<br class="calibre6"/><br class="calibre6"/>
<span id="x20_20" class="vn">20</span> Tunc accessit ad eum mater filiorum Zebedæi cum filiis suis, adorans et petens aliquid ab eo.
<span id="x20_21" class="vn">21</span> Qui dixit ei : Quid vis ? Ait illi : Dic ut sedeant hi duo filii mei, unus ad dexteram tuam, et unus ad sinistram in regno tuo.
<span id="x20_22" class="vn">22</span> Respondens autem Jesus, dixit : Nescitis quid petatis. Potestis bibere calicem, quem ego bibiturus sum ? Dicunt ei : Possumus.
<span id="x20_23" class="vn">23</span> Ait illis : Calicem quidem meum bibetis : sedere autem ad dexteram meam vel sinistram non est meum dare vobis, sed quibus paratum est a Patre meo.
<span id="x20_24" class="vn">24</span> Et audientes decem, indignati sunt de duobus fratribus.
<span id="x20_25" class="vn">25</span> Jesus autem vocavit eos ad se, et ait : Scitis quia principes gentium dominantur eorum : et qui majores sunt, potestatem exercent in eos.
<span id="x20_26" class="vn">26</span> Non ita erit inter vos : sed quicumque voluerit inter vos major fieri, sit vester minister :
<span id="x20_27" class="vn">27</span> et qui voluerit inter vos primus esse, erit vester servus.
<span id="x20_28" class="vn">28</span> Sicut Filius hominis non venit ministrari, sed ministrare, et dare animam suam redemptionem pro multis.<br class="calibre6"/><br class="calibre6"/>
<span id="x20_29" class="vn">29</span> Et egredientibus illis ab Jericho, secuta est eum turba multa,
<span id="x20_30" class="vn">30</span> et ecce duo cæci sedentes secus viam audierunt quia Jesus transiret : et clamaverunt, dicentes : Domine, miserere nostri, fili David.
<span id="x20_31" class="vn">31</span> Turba autem increpabat eos ut tacerent. At illi magis clamabant, dicentes : Domine, miserere nostri, fili David.
<span id="x20_32" class="vn">32</span> Et stetit Jesus, et vocavit eos, et ait : Quid vultis ut faciam vobis ?
<span id="x20_33" class="vn">33</span> Dicunt illi : Domine, ut aperiantur oculi nostri.
<span id="x20_34" class="vn">34</span> Misertus autem eorum Jesus, tetigit oculos eorum. Et confestim viderunt, et secuti sunt eum.
</div><div class="calibre5" id="calibre_pb_20"></div></body></html>
