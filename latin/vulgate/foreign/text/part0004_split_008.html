<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c8" id="c8"><span class="chapter-num">8</span></a> <span id="x8_1" class="vn">1</span> Locutusque est Dominus ad Moysen, dicens :
<span id="x8_2" class="vn">2</span> Loquere Aaron, et dices ad eum : Cum posueris septem lucernas, candelabrum in australi parte erigatur. Hoc igitur præcipe ut lucernæ contra boream e regione respiciant ad mensam panum propositionis, contra eam partem, quam candelabrum respicit, lucere debebunt.
<span id="x8_3" class="vn">3</span> Fecitque Aaron, et imposuit lucernas super candelabrum, ut præceperat Dominus Moysi.
<span id="x8_4" class="vn">4</span> Hæc autem erat factura candelabri, ex auro ductili, tam medius stipes, quam cuncta quæ ex utroque calamorum latere nascebantur : juxta exemplum quod ostendit Dominus Moysi, ita operatus est candelabrum.<br class="calibre6"/><br class="calibre6"/>
<span id="x8_5" class="vn">5</span> Et locutus est Dominus ad Moysen, dicens :
<span id="x8_6" class="vn">6</span> Tolle Levitas de medio filiorum Israël, et purificabis eos
<span id="x8_7" class="vn">7</span> juxta hunc ritum : aspergantur aqua lustrationis, et radant omnes pilos carnis suæ. Cumque laverint vestimenta sua, et mundati fuerint,
<span id="x8_8" class="vn">8</span> tollent bovem de armentis, et libamentum ejus similam oleo conspersam : bovem autem alterum de armento tu accipies pro peccato :
<span id="x8_9" class="vn">9</span> et applicabis Levitas coram tabernaculo fœderis, convocata omni multitudine filiorum Israël.
<span id="x8_10" class="vn">10</span> Cumque Levitæ fuerint coram Domino, ponent filii Israël manus suas super eos.
<span id="x8_11" class="vn">11</span> Et offeret Aaron Levitas, munus in conspectu Domini a filiis Israël, ut serviant in ministerio ejus.
<span id="x8_12" class="vn">12</span> Levitæ quoque ponent manus suas super capita boum, e quibus unum facies pro peccato, et alterum in holocaustum Domini, ut depreceris pro eis.
<span id="x8_13" class="vn">13</span> Statuesque Levitas in conspectu Aaron et filiorum ejus, et consecrabis oblatos Domino,
<span id="x8_14" class="vn">14</span> ac separabis de medio filiorum Israël, ut sint mei.
<span id="x8_15" class="vn">15</span> Et postea ingredientur tabernaculum fœderis, ut serviant mihi. Sicque purificabis et consecrabis eos in oblationem Domini : quoniam dono donati sunt mihi a filiis Israël.
<span id="x8_16" class="vn">16</span> Pro primogenitis quæ aperiunt omnem vulvam in Israël, accepi eos.
<span id="x8_17" class="vn">17</span> Mea sunt enim omnia primogenita filiorum Israël, tam ex hominibus quam ex jumentis. Ex die quo percussi omne primogenitum in terra Ægypti, sanctificavi eos mihi :
<span id="x8_18" class="vn">18</span> et tuli Levitas pro cunctis primogenitis filiorum Israël,
<span id="x8_19" class="vn">19</span> tradidique eos dono Aaron et filiis ejus de medio populi, ut serviant mihi pro Israël in tabernaculo fœderis, et orent pro eis ne sit in populo plaga, si ausi fuerint accedere ad sanctuarium.
<span id="x8_20" class="vn">20</span> Feceruntque Moyses et Aaron et omnis multitudo filiorum Israël super Levitas quæ præceperat Dominus Moysi :
<span id="x8_21" class="vn">21</span> purificatique sunt, et laverunt vestimenta sua. Elevavitque eos Aaron in conspectu Domini, et oravit pro eis,
<span id="x8_22" class="vn">22</span> ut purificati ingrederentur ad officia sua in tabernaculum fœderis coram Aaron et filiis ejus. Sicut præceperat Dominus Moysi de Levitis, ita factum est.
<span id="x8_23" class="vn">23</span> Locutusque est Dominus ad Moysen, dicens :
<span id="x8_24" class="vn">24</span> Hæc est lex Levitarum : a viginti quinque annis et supra, ingredientur ut ministrent in tabernaculo fœderis.
<span id="x8_25" class="vn">25</span> Cumque quinquagesimum annum ætatis impleverint, servire cessabunt,
<span id="x8_26" class="vn">26</span> eruntque ministri fratrum suorum in tabernaculo fœderis, ut custodiant quæ sibi fuerunt commendata : opera autem ipsa non faciant. Sic dispones Levitis in custodiis suis.
</div><div class="calibre5" id="calibre_pb_8"></div></body></html>
