<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c30" id="c30"><span class="chapter-num">30</span></a> <span id="x30_1" class="vn">1</span> Narravitque Moyses filiis Israël omnia quæ ei Dominus imperarat.
<span id="x30_2" class="vn">2</span> Et locutus est ad principes tribuum filiorum Israël : Iste est sermo quem præcepit Dominus :
<span id="x30_3" class="vn">3</span> Si quis virorum votum Domino voverit, aut se constrinxerit juramento : non faciet irritum verbum suum, sed omne quod promisit, implebit.
<span id="x30_4" class="vn">4</span> Mulier si quippiam voverit, et se constrinxerit juramento, quæ est in domo patris sui, et in ætate adhuc puellari : si cognoverit pater votum quod pollicita est, et juramentum quo obligavit animam suam, et tacuerit, voti rea erit :
<span id="x30_5" class="vn">5</span> quidquid pollicita est, et juravit, opere complebit.
<span id="x30_6" class="vn">6</span> Sin autem statim ut audierit, contradixerit pater : et vota et juramenta ejus irrita erunt, nec obnoxia tenebitur sponsioni, eo quod contradixerit pater.
<span id="x30_7" class="vn">7</span> Si maritum habuerit, et voverit aliquid, et semel de ore ejus verbum egrediens animam ejus obligaverit juramento :
<span id="x30_8" class="vn">8</span> quo die audierit vir, et non contradixerit, voti rea erit, reddetque quodcumque promiserat.
<span id="x30_9" class="vn">9</span> Sin autem audiens statim contradixerit, et irritas fecerit pollicitationes ejus, verbaque quibus obstrinxerat animam suam, propitius erit ei Dominus.
<span id="x30_10" class="vn">10</span> Vidua et repudiata quidquid voverint, reddent.
<span id="x30_11" class="vn">11</span> Uxor in domo viri cum se voto constrinxerit et juramento,
<span id="x30_12" class="vn">12</span> si audierit vir, et tacuerit, nec contradixerit sponsioni, reddet quodcumque promiserat.
<span id="x30_13" class="vn">13</span> Sin autem extemplo contradixerit, non tenebitur promissionis rea : quia maritus contradixit, et Dominus ei propitius erit.
<span id="x30_14" class="vn">14</span> Si voverit, et juramento se constrinxerit, ut per jejunium, vel ceterarum rerum abstinentiam affligat animam suam, in arbitrio viri erit ut faciat, sive non faciat.
<span id="x30_15" class="vn">15</span> Quod si audiens vir tacuerit, et in alteram diem distulerit sententiam, quidquid voverat atque promiserat, reddet : quia statim ut audivit, tacuit.
<span id="x30_16" class="vn">16</span> Sin autem contradixerit postquam rescivit, portabit ipse iniquitatem ejus.
<span id="x30_17" class="vn">17</span> Istæ sunt leges, quas constituit Dominus Moysi inter virum et uxorem, inter patrem et filiam, quæ in puellari adhuc ætate est, vel quæ manet in parentis domo.
</div><div class="calibre5" id="calibre_pb_30"></div></body></html>
