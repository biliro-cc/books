<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c18" id="c18"><span class="chapter-num">18</span></a> <span id="x18_1" class="vn">1</span> Apparuit autem ei Dominus in convalle Mambre sedenti in ostio tabernaculi sui in ipso fervore diei.
<span id="x18_2" class="vn">2</span> Cumque elevasset oculos, apparuerunt ei tres viri stantes prope eum : quos cum vidisset, cucurrit in occursum eorum de ostio tabernaculi, et adoravit in terram.
<span id="x18_3" class="vn">3</span> Et dixit : Domine, si inveni gratiam in oculis tuis, ne transeas servum tuum :
<span id="x18_4" class="vn">4</span> sed afferam pauxillum aquæ, et lavate pedes vestros, et requiescite sub arbore.
<span id="x18_5" class="vn">5</span> Ponamque buccellam panis, et confortate cor vestrum : postea transibitis : idcirco enim declinastis ad servum vestrum. Qui dixerunt : Fac ut locutus es.
<span id="x18_6" class="vn">6</span> Festinavit Abraham in tabernaculum ad Saram, dixitque ei : Accelera, tria sata similæ commisce, et fac subcinericios panes.
<span id="x18_7" class="vn">7</span> Ipse vero ad armentum cucurrit, et tulit inde vitulum tenerrimum et optimum, deditque puero : qui festinavit et coxit illum.
<span id="x18_8" class="vn">8</span> Tulit quoque butyrum et lac, et vitulum quem coxerat, et posuit coram eis : ipse vero stabat juxta eos sub arbore.<br class="calibre6"/><br class="calibre6"/>
<span id="x18_9" class="vn">9</span> Cumque comedissent, dixerunt ad eum : Ubi est Sara uxor tua ? Ille respondit : Ecce in tabernaculo est.
<span id="x18_10" class="vn">10</span> Cui dixit : Revertens veniam ad te tempore isto, vita comite, et habebit filium Sara uxor tua. Quo audito, Sara risit post ostium tabernaculi.
<span id="x18_11" class="vn">11</span> Erant autem ambo senes, provectæque ætatis, et desierant Saræ fieri muliebria.
<span id="x18_12" class="vn">12</span> Quæ risit occulte dicens : Postquam consenui, et dominus meus vetulus est, voluptati operam dabo ?
<span id="x18_13" class="vn">13</span> Dixit autem Dominus ad Abraham : Quare risit Sara, dicens : Num vere paritura sum anus ?
<span id="x18_14" class="vn">14</span> Numquid Deo quidquam est difficile ? juxta condictum revertar ad te hoc eodem tempore, vita comite, et habebit Sara filium.
<span id="x18_15" class="vn">15</span> Negavit Sara, dicens : Non risi, timore perterrita. Dominus autem : Non est, inquit, ita : sed risisti.<br class="calibre6"/><br class="calibre6"/>
<span id="x18_16" class="vn">16</span> Cum ergo surrexissent inde viri, direxerunt oculos contra Sodomam : et Abraham simul gradiebatur, deducens eos.
<span id="x18_17" class="vn">17</span> Dixitque Dominus : Num celare potero Abraham quæ gesturus sum :
<span id="x18_18" class="vn">18</span> cum futurus sit in gentem magnam, ac robustissimam, et benedicendæ sint in illo omnes nationes terræ ?
<span id="x18_19" class="vn">19</span> Scio enim quod præcepturus sit filiis suis, et domui suæ post se ut custodiant viam Domini, et faciant judicium et justitiam : ut adducat Dominus propter Abraham omnia quæ locutus est ad eum.
<span id="x18_20" class="vn">20</span> Dixit itaque Dominus : Clamor Sodomorum et Gomorrhæ multiplicatus est, et peccatum eorum aggravatum est nimis.
<span id="x18_21" class="vn">21</span> Descendam, et videbo utrum clamorem qui venit ad me, opere compleverint ; an non est ita, ut sciam.
<span id="x18_22" class="vn">22</span> Converteruntque se inde, et abierunt Sodomam : Abraham vero adhuc stabat coram Domino.
<span id="x18_23" class="vn">23</span> Et appropinquans ait : Numquid perdes justum cum impio ?
<span id="x18_24" class="vn">24</span> si fuerint quinquaginta justi in civitate, peribunt simul ? et non parces loco illi propter quinquaginta justos, si fuerint in eo ?
<span id="x18_25" class="vn">25</span> Absit a te ut rem hanc facias, et occidas justum cum impio, fiatque justus sicut impius, non est hoc tuum : qui judicas omnem terram, nequaquam facies judicium hoc.
<span id="x18_26" class="vn">26</span> Dixitque Dominus ad eum : Si invenero Sodomis quinquaginta justos in medio civitatis, dimittam omni loco propter eos.
<span id="x18_27" class="vn">27</span> Respondensque Abraham, ait : Quia semel cœpi, loquar ad Dominum meum, cum sim pulvis et cinis.
<span id="x18_28" class="vn">28</span> Quid si minus quinquaginta justis quinque fuerint ? delebis, propter quadraginta quinque, universam urbem ? Et ait : Non delebo, si invenero ibi quadraginta quinque.
<span id="x18_29" class="vn">29</span> Rursumque locutus est ad eum : Sin autem quadraginta ibi inventi fuerint, quid facies ? Ait : Non percutiam propter quadraginta.
<span id="x18_30" class="vn">30</span> Ne quæso, inquit, indigneris, Domine, si loquar : quid si ibi inventi fuerint triginta ? Respondit : Non faciam, si invenero ibi triginta.
<span id="x18_31" class="vn">31</span> Quia semel, ait, cœpi loquar ad Dominum meum : quid si ibi inventi fuerint viginti ? Ait : Non interficiam propter viginti.
<span id="x18_32" class="vn">32</span> Obsecro, inquit, ne irascaris, Domine, si loquar adhuc semel : quid si inventi fuerint ibi decem ? Et dixit : Non delebo propter decem.
<span id="x18_33" class="vn">33</span> Abiitque Dominus, postquam cessavit loqui ad Abraham : et ille reversus est in locum suum.
</div><div class="calibre5" id="calibre_pb_18"></div></body></html>
