<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c50" id="c50"><span class="chapter-num">50</span></a> <span id="x50_1" class="vn">1</span> Quod cernens Joseph, ruit super faciem patris, flens et deosculans eum.
<span id="x50_2" class="vn">2</span> Præcepitque servis suis medicis ut aromatibus condirent patrem.
<span id="x50_3" class="vn">3</span> Quibus jussa explentibus, transierunt quadraginta dies : iste quippe mos erat cadaverum conditorum : flevitque eum Ægyptus septuaginta diebus.
<span id="x50_4" class="vn">4</span> Et expleto planctus tempore, locutus est Joseph ad familiam Pharaonis : Si inveni gratiam in conspectu vestro, loquimini in auribus Pharaonis :
<span id="x50_5" class="vn">5</span> eo quod pater meus adjuraverit me dicens : En morior : in sepulchro meo, quod fodi mihi in terra Chanaan, sepelies me. Ascendam igitur, et sepeliam patrem meum, ac revertar.
<span id="x50_6" class="vn">6</span> Dixitque ei Pharao : Ascende, et sepeli patrem tuum sicut adjuratus es.
<span id="x50_7" class="vn">7</span> Quo ascendente, ierunt cum eo omnes senes domus Pharaonis, cunctique majores natu terræ Ægypti :
<span id="x50_8" class="vn">8</span> domus Joseph cum fratribus suis, absque parvulis, et gregibus atque armentis, quæ dereliquerant in terra Gessen.
<span id="x50_9" class="vn">9</span> Habuit quoque in comitatu currus et equites : et facta est turba non modica.
<span id="x50_10" class="vn">10</span> Veneruntque ad Aream Atad, quæ sita est trans Jordanem : ubi celebrantes exequias planctu magno atque vehementi impleverunt septem dies.
<span id="x50_11" class="vn">11</span> Quod cum vidissent habitatores terræ Chanaan, dixerunt : Planctus magnus est iste Ægyptiis. Et idcirco vocatum est nomen loci illius, Planctus Ægypti.
<span id="x50_12" class="vn">12</span> Fecerunt ergo filii Jacob sicut præceperat eis :
<span id="x50_13" class="vn">13</span> et portantes eum in terram Chanaan, sepelierunt eum in spelunca duplici, quam emerat Abraham cum agro in possessionem sepulchri ab Ephron Hethæo, contra faciem Mambre.
<span id="x50_14" class="vn">14</span> Reversusque est Joseph in Ægyptum cum fratribus suis, et omni comitatu, sepulto patre.<br class="calibre6"/><br class="calibre6"/>
<span id="x50_15" class="vn">15</span> Quo mortuo, timentes fratres ejus, et mutuo colloquentes : Ne forte memor sit injuriæ quam passus est, et reddat nobis omne malum quod fecimus,
<span id="x50_16" class="vn">16</span> mandaverunt ei dicentes : Pater tuus præcepit nobis antequam moreretur,
<span id="x50_17" class="vn">17</span> ut hæc tibi verbis illius diceremus : Obsecro ut obliviscaris sceleris fratrum tuorum, et peccati atque malitiæ quam exercuerunt in te : nos quoque oramus ut servis Dei patris tui dimittas iniquitatem hanc. Quibus auditis flevit Joseph.
<span id="x50_18" class="vn">18</span> Veneruntque ad eum fratres sui : et proni adorantes in terram, dixerunt : Servi tui sumus.
<span id="x50_19" class="vn">19</span> Quibus ille respondit : Nolite timere : num Dei possumus resistere voluntati ?
<span id="x50_20" class="vn">20</span> Vos cogitastis de me malum : sed Deus vertit illud in bonum, ut exaltaret me, sicut in præsentiarum cernitis, et salvos faceret multos populos.
<span id="x50_21" class="vn">21</span> Nolite timere : ego pascam vos et parvulos vestros : consolatusque est eos, et blande ac leniter est locutus.
<span id="x50_22" class="vn">22</span> Et habitavit in Ægypto cum omni domo patris sui : vixitque centum decem annis. Et vidit Ephraim filios usque ad tertiam generationem. Filii quoque Machir filii Manasse nati sunt in genibus Joseph.
<span id="x50_23" class="vn">23</span> Quibus transactis, locutus est fratribus suis : Post mortem meam Deus visitabit vos, et ascendere vos faciet de terra ista ad terram quam juravit Abraham, Isaac et Jacob.
<span id="x50_24" class="vn">24</span> Cumque adjurasset eos atque dixisset : Deus visitabit vos, asportate ossa mea vobiscum de loco isto :
<span id="x50_25" class="vn">25</span> mortuus est, expletis centum decem vitæ suæ annis. Et conditus aromatibus, repositus est in loculo in Ægypto.</div>
</body></html>
