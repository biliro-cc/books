<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c33" id="c33"><span class="chapter-num">33</span></a> <span id="x33_1" class="vn">1</span> Elevans autem Jacob oculos suos, vidit venientem Esau, et cum eo quadringentos viros : divisitque filios Liæ et Rachel, ambarumque famularum :
<span id="x33_2" class="vn">2</span> et posuit utramque ancillam, et liberos earum, in principio : Liam vero, et filios ejus, in secundo loco : Rachel autem et Joseph novissimos.
<span id="x33_3" class="vn">3</span> Et ipse progrediens adoravit pronus in terram septies, donec appropinquaret frater ejus.
<span id="x33_4" class="vn">4</span> Currens itaque Esau obviam fratri suo, amplexatus est eum : stringensque collum ejus, et osculans flevit.
<span id="x33_5" class="vn">5</span> Levatisque oculis, vidit mulieres et parvulos earum, et ait : Quid sibi volunt isti ? et si ad te pertinent ? Respondit : Parvuli sunt quos donavit mihi Deus servo tuo.
<span id="x33_6" class="vn">6</span> Et appropinquantes ancillæ et filii earum, incurvati sunt.
<span id="x33_7" class="vn">7</span> Accessit quoque Lia cum pueris suis : et cum similiter adorassent, extremi Joseph et Rachel adoraverunt.
<span id="x33_8" class="vn">8</span> Dixitque Esau : Quænam sunt istæ turmæ quas obviam habui ? Respondit : Ut invenirem gratiam coram domino meo.
<span id="x33_9" class="vn">9</span> At ille ait : Habeo plurima, frater mi, sint tua tibi.
<span id="x33_10" class="vn">10</span> Dixitque Jacob : Noli ita, obsecro : sed si inveni gratiam in oculis tuis, accipe munusculum de manibus meis. Sic enim vidi faciem tuam, quasi viderim vultum Dei : esto mihi propitius,
<span id="x33_11" class="vn">11</span> et suscipe benedictionem quam attuli tibi, et quam donavit mihi Deus tribuens omnia. Vix fratre compellente, suscipiens,
<span id="x33_12" class="vn">12</span> ait : Gradiamur simul, eroque socius itineris tui.
<span id="x33_13" class="vn">13</span> Dixitque Jacob : Nosti, domine mi, quod parvulos habeam teneros, et oves, et boves fœtas mecum : quas si plus in ambulando fecero laborare, morientur una die cuncti greges.
<span id="x33_14" class="vn">14</span> Præcedat dominus meus ante servum suum : et ego sequar paulatim vestigia ejus, sicut videro parvulos meos posse, donec veniam ad dominum meum in Seir.
<span id="x33_15" class="vn">15</span> Respondit Esau : Oro te, ut de populo qui mecum est, saltem socii remaneant viæ tuæ. Non est, inquit, necesse : hoc uno tantum indigeo, ut inveniam gratiam in conspectu tuo, domine mi.
<span id="x33_16" class="vn">16</span> Reversus est itaque illo die Esau itinere quo venerat in Seir.
<span id="x33_17" class="vn">17</span> Et Jacob venit in Socoth : ubi ædificata domo et fixis tentoriis appellavit nomen loci illius Socoth, id est, Tabernacula.
<span id="x33_18" class="vn">18</span> Transivitque in Salem urbem Sichimorum, quæ est in terra Chanaan, postquam reversus est de Mesopotamia Syriæ : et habitavit juxta oppidum.
<span id="x33_19" class="vn">19</span> Emitque partem agri, in qua fixerat tabernacula, a filiis Hemor patris Sichem centum agnis.
<span id="x33_20" class="vn">20</span> Et erecto ibi altari, invocavit super illud fortissimum Deum Israël.
</div><div class="calibre5" id="calibre_pb_33"></div></body></html>
