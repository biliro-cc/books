<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Facta est ergo longa concertatio inter domum Saul et inter domum David : David proficiscens, et semper seipso robustior, domus autem Saul decrescens quotidie.
<span id="x3_2" class="vn">2</span> Natique sunt filii David in Hebron : fuitque primogenitus ejus Amnon, de Achinoam Jezraëlitide.
<span id="x3_3" class="vn">3</span> Et post eum Cheleab, de Abigail uxore Nabal Carmeli : porro tertius Absalom, filius Maacha filiæ Tholmai regis Gessur.
<span id="x3_4" class="vn">4</span> Quartus autem Adonias, filius Haggith : et quintus Saphathia, filius Abital.
<span id="x3_5" class="vn">5</span> Sextus quoque Jethraam, de Egla uxore David : hi nati sunt David in Hebron.
<span id="x3_6" class="vn">6</span> Cum ergo esset prælium inter domum Saul et domum David, Abner filius Ner regebat domum Saul.<br class="calibre6"/><br class="calibre6"/>
<span id="x3_7" class="vn">7</span> Fuerat autem Sauli concubina nomine Respha, filia Aja. Dixitque Isboseth ad Abner :
<span id="x3_8" class="vn">8</span> Quare ingressus es ad concubinam patris mei ? Qui iratus nimis propter verba Isboseth, ait : Numquid caput canis ego sum adversum Judam hodie, qui fecerim misericordiam super domum Saul patris tui, et super fratres et proximos ejus, et non tradidi te in manus David, et tu requisisti in me quod argueres pro muliere hodie ?
<span id="x3_9" class="vn">9</span> Hæc faciat Deus Abner, et hæc addat ei, nisi quomodo juravit Dominus David, sic faciam cum eo,
<span id="x3_10" class="vn">10</span> ut transferatur regnum de domo Saul, et elevetur thronus David super Israël et super Judam, a Dan usque Bersabee.
<span id="x3_11" class="vn">11</span> Et non potuit respondere ei quidquam, quia metuebat illum.
<span id="x3_12" class="vn">12</span> Misit ergo Abner nuntios ad David pro se dicentes : Cujus est terra ? et ut loquerentur : Fac mecum amicitias, et erit manus mea tecum, et reducam ad te universum Israël.
<span id="x3_13" class="vn">13</span> Qui ait : Optime : ego faciam tecum amicitias : sed unam rem peto a te, dicens : Non videbis faciem meam antequam adduxeris Michol filiam Saul : et sic venies, et videbis me.
<span id="x3_14" class="vn">14</span> Misit autem David nuntios ad Isboseth filium Saul, dicens : Redde uxorem meam Michol, quam despondi mihi centum præputiis Philisthiim.
<span id="x3_15" class="vn">15</span> Misit ergo Isboseth, et tulit eam a viro suo Phaltiel filio Lais.
<span id="x3_16" class="vn">16</span> Sequebaturque eam vir suus, plorans usque Bahurim : et dixit ad eum Abner : Vade, et revertere. Qui reversus est.
<span id="x3_17" class="vn">17</span> Sermonem quoque intulit Abner ad seniores Israël, dicens : Tam heri quam nudiustertius quærebatis David ut regnaret super vos.
<span id="x3_18" class="vn">18</span> Nunc ergo facite : quoniam Dominus locutus est ad David, dicens : In manu servi mei David salvabo populum meum Israël de manu Philisthiim, et omnium inimicorum ejus.
<span id="x3_19" class="vn">19</span> Locutus est autem Abner etiam ad Benjamin. Et abiit ut loqueretur ad David in Hebron omnia quæ placuerant Israëli et universo Benjamin.
<span id="x3_20" class="vn">20</span> Venitque ad David in Hebron cum viginti viris : et fecit David Abner, et viris ejus qui venerant cum eo, convivium.
<span id="x3_21" class="vn">21</span> Et dixit Abner ad David : Surgam, ut congregem ad te dominum meum regem omnem Israël, et ineam tecum fœdus, et imperes omnibus, sicut desiderat anima tua. Cum ergo deduxisset David Abner, et ille isset in pace,
<span id="x3_22" class="vn">22</span> statim pueri David et Joab venerunt, cæsis latronibus, cum præda magna nimis : Abner autem non erat cum David in Hebron, quia jam dimiserat eum, et profectus fuerat in pace.
<span id="x3_23" class="vn">23</span> Et Joab, et omnis exercitus qui erat cum eo, postea venerunt : nuntiatum est itaque Joab a narrantibus : Venit Abner filius Ner ad regem, et dimisit eum, et abiit in pace.<br class="calibre6"/><br class="calibre6"/>
<span id="x3_24" class="vn">24</span> Et ingressus est Joab ad regem, et ait : Quid fecisti ? Ecce venit Abner ad te : quare dimisisti eum, et abiit et recessit ?
<span id="x3_25" class="vn">25</span> ignoras Abner filium Ner, quoniam ad hoc venit ad te ut deciperet te, et sciret exitum tuum et introitum tuum, et nosset omnia quæ agis ?
<span id="x3_26" class="vn">26</span> Egressus itaque Joab a David, misit nuntios post Abner, et reduxit eum a cisterna Sira, ignorante David.
<span id="x3_27" class="vn">27</span> Cumque rediisset Abner in Hebron, seorsum adduxit eum Joab ad medium portæ ut loqueretur ei, in dolo : et percussit illum ibi in inguine, et mortuus est in ultionem sanguinis Asaël fratris ejus.
<span id="x3_28" class="vn">28</span> Quod cum audisset David rem jam gestam, ait : Mundus ego sum, et regnum meum apud Dominum usque in sempiternum, a sanguine Abner filii Ner :
<span id="x3_29" class="vn">29</span> et veniat super caput Joab, et super omnem domum patris ejus : nec deficiat de domo Joab fluxum seminis sustinens, et leprosus, et tenens fusum, et cadens gladio, et indigens pane.
<span id="x3_30" class="vn">30</span> Igitur Joab et Abisai frater ejus interfecerunt Abner, eo quod occidisset Asaël fratrem eorum in Gabaon in prælio.<br class="calibre6"/><br class="calibre6"/>
<span id="x3_31" class="vn">31</span> Dixit autem David ad Joab, et ad omnem populum qui erat cum eo : Scindite vestimenta vestra, et accingimini saccis, et plangite ante exequias Abner. Porro rex David sequebatur feretrum.
<span id="x3_32" class="vn">32</span> Cumque sepelissent Abner in Hebron, levavit rex David vocem suam, et flevit super tumulum Abner : flevit autem et omnis populus.
<span id="x3_33" class="vn">33</span> Plangensque rex, et lugens Abner, ait : <div class="poetry">Nequaquam ut mori solent ignavi, mortuus est Abner.<br class="calibre6"/>
<span id="x3_34" class="vn">34</span> Manus tuæ ligatæ non sunt,<br class="calibre6"/> et pedes tui non sunt compedibus aggravati :<br class="calibre6"/> sed sicut solent cadere coram filiis iniquitatis, sic corruisti.</div> Congeminansque omnis populus flevit super eum.
<span id="x3_35" class="vn">35</span> Cumque venisset universa multitudo cibum capere cum David, clara adhuc die juravit David, dicens : Hæc faciat mihi Deus, et hæc addat, si ante occasum solis gustavero panem vel aliud quidquam.
<span id="x3_36" class="vn">36</span> Omnisque populus audivit, et placuerunt eis cuncta quæ fecit rex in conspectu totius populi.
<span id="x3_37" class="vn">37</span> Et cognovit omne vulgus et universus Israël in die illa, quoniam non actum fuisset a rege ut occideretur Abner filius Ner.
<span id="x3_38" class="vn">38</span> Dixit quoque rex ad servos suos : Num ignoratis quoniam princeps et maximus cecidit hodie in Israël ?
<span id="x3_39" class="vn">39</span> Ego autem adhuc delicatus, et unctus rex : porro viri isti filii Sarviæ duri sunt mihi : retribuat Dominus facienti malum juxta malitiam suam.
</div><div class="calibre5" id="calibre_pb_3"></div></body></html>
