<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c37" id="c37"><span class="chapter-num">37</span></a> <span id="x37_1" class="vn">1</span> Fecit autem Beseleel et arcam de lignis setim, habentem duos semis cubitos in longitudine, et cubitum ac semissem in latitudine, altitudo quoque unius cubiti fuit et dimidii : vestivitque eam auro purissimo intus ac foris.
<span id="x37_2" class="vn">2</span> Et fecit illi coronam auream per gyrum,
<span id="x37_3" class="vn">3</span> conflans quatuor annulos aureos per quatuor angulos ejus : duos annulos in latere uno, et duos in altero.
<span id="x37_4" class="vn">4</span> Vectes quoque fecit de lignis setim, quos vestivit auro,
<span id="x37_5" class="vn">5</span> et quos misit in annulos, qui erant in lateribus arcæ ad portandum eam.
<span id="x37_6" class="vn">6</span> Fecit et propitiatorium, id est, oraculum, de auro mundissimo, duorum cubitorum et dimidii in longitudine, et cubiti ac semis in latitudine.
<span id="x37_7" class="vn">7</span> Duos etiam cherubim ex auro ductili, quos posuit ex utraque parte propitiatorii :
<span id="x37_8" class="vn">8</span> cherub unum in summitate unius partis, et cherub alterum in summitate partis alterius : duos cherubim in singulis summitatibus propitiatorii,
<span id="x37_9" class="vn">9</span> extendentes alas, et tegentes propitiatorium, seque mutuo et illud respicientes.<br class="calibre6"/><br class="calibre6"/>
<span id="x37_10" class="vn">10</span> Fecit et mensam de lignis setim in longitudine duorum cubitorum, et in latitudine unius cubiti, quæ habebat in altitudine cubitum ac semissem.
<span id="x37_11" class="vn">11</span> Circumdeditque eam auro mundissimo, et fecit illi labium aureum per gyrum,
<span id="x37_12" class="vn">12</span> ipsique labio coronam auream interrasilem quatuor digitorum, et super eamdem, alteram coronam auream.
<span id="x37_13" class="vn">13</span> Fudit et quatuor circulos aureos, quos posuit in quatuor angulis per singulos pedes mensæ
<span id="x37_14" class="vn">14</span> contra coronam : misitque in eos vectes, ut possit mensa portari.
<span id="x37_15" class="vn">15</span> Ipsos quoque vectes fecit de lignis setim, et circumdedit eos auro.
<span id="x37_16" class="vn">16</span> Et vasa ad diversos usus mensæ, acetabula, phialas, et cyathos, et thuribula, ex auro puro, in quibus offerenda sunt libamina.<br class="calibre6"/><br class="calibre6"/>
<span id="x37_17" class="vn">17</span> Fecit et candelabrum ductile de auro mundissimo, de cujus vecte calami, scyphi, sphærulæque, ac lilia procedebant :
<span id="x37_18" class="vn">18</span> sex in utroque latere, tres calami ex parte una, et tres ex altera :
<span id="x37_19" class="vn">19</span> tres scyphi in nucis modum per calamos singulos, sphærulæque simul et lilia : et tres scyphi instar nucis in calamo altero, sphærulæque simul et lilia. Æquum erat opus sex calamorum, qui procedebant de stipite candelabri.
<span id="x37_20" class="vn">20</span> In ipso autem vecte erant quatuor scyphi in nucis modum, sphærulæque per singulos simul et lilia :
<span id="x37_21" class="vn">21</span> et sphærulæ sub duobus calamis per loca tria, qui simul sex fiunt calami procedentes de vecte uno.
<span id="x37_22" class="vn">22</span> Et sphærulæ igitur, et calami ex ipso erant, universa ductilia ex auro purissimo.
<span id="x37_23" class="vn">23</span> Fecit et lucernas septem cum emunctoriis suis, et vasa ubi ea, quæ emuncta sunt, extinguantur, de auro mundissimo.
<span id="x37_24" class="vn">24</span> Talentum auri appendebat candelabrum cum omnibus vasis suis.<br class="calibre6"/><br class="calibre6"/>
<span id="x37_25" class="vn">25</span> Fecit et altare thymiamatis de lignis setim, per quadrum singulos habens cubitos, et in altitudine duos : e cujus angulis procedebant cornua.
<span id="x37_26" class="vn">26</span> Vestivitque illud auro purissimo cum craticula ac parietibus et cornibus.
<span id="x37_27" class="vn">27</span> Fecitque ei coronam aureolam per gyrum, et duos annulos aureos sub corona per singula latera, ut mittantur in eos vectes, et possit altare portari.
<span id="x37_28" class="vn">28</span> Ipsos autem vectes fecit de lignis setim, et operuit laminis aureis.
<span id="x37_29" class="vn">29</span> Composuit et oleum ad sanctificationis unguentum, et thymiama de aromatibus mundissimis opere pigmentarii.
</div><div class="calibre5" id="calibre_pb_37"></div></body></html>
