<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ecclesiasticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c7" id="c7"><span class="chapter-num">7</span></a><div class="poetry"> <span id="x7_1" class="vn">1</span> Noli facere mala, et non te apprehendent :<br class="calibre6"/>
<span id="x7_2" class="vn">2</span> discede ab iniquo, et deficient mala abs te.<br class="calibre6"/>
<span id="x7_3" class="vn">3</span> Fili, non semines mala in sulcis injustitiæ,<br class="calibre6"/> et non metes ea in septuplum.<br class="calibre6"/>
<span id="x7_4" class="vn">4</span> Noli quærere a Domino ducatum,<br class="calibre6"/> neque a rege cathedram honoris.<br class="calibre6"/>
<span id="x7_5" class="vn">5</span> Non te justifices ante Deum,<br class="calibre6"/> quoniam agnitor cordis ipse est :<br class="calibre6"/> et penes regem noli velle videri sapiens.<br class="calibre6"/>
<span id="x7_6" class="vn">6</span> Noli quærere fieri judex,<br class="calibre6"/> nisi valeas virtute irrumpere iniquitates :<br class="calibre6"/> ne forte extimescas faciem potentis,<br class="calibre6"/> et ponas scandalum in æquitate tua.<br class="calibre6"/>
<span id="x7_7" class="vn">7</span> Non pecces in multitudinem civitatis,<br class="calibre6"/> nec te immittas in populum :<br class="calibre6"/>
<span id="x7_8" class="vn">8</span> neque alliges duplicia peccata,<br class="calibre6"/> nec enim in uno eris immunis.<br class="calibre6"/>
<span id="x7_9" class="vn">9</span> Noli esse pusillanimis in animo tuo :<br class="calibre6"/>
<span id="x7_10" class="vn">10</span> exorare et facere eleemosynam ne despicias.<br class="calibre6"/>
<span id="x7_11" class="vn">11</span> Ne dicas : In multitudine munerum meorum respiciet Deus,<br class="calibre6"/> et offerente me Deo altissimo, munera mea suscipiet.<br class="calibre6"/>
<span id="x7_12" class="vn">12</span> Non irrideas hominem in amaritudine animæ :<br class="calibre6"/> est enim qui humiliat et exaltat circumspector Deus.<br class="calibre6"/>
<span id="x7_13" class="vn">13</span> Noli amare mendacium adversus fratrem tuum,<br class="calibre6"/> neque in amicum similiter facias.<br class="calibre6"/>
<span id="x7_14" class="vn">14</span> Noli velle mentiri omne mendacium :<br class="calibre6"/> assiduitas enim illius non est bona.<br class="calibre6"/>
<span id="x7_15" class="vn">15</span> Noli verbosus esse in multitudine presbyterorum,<br class="calibre6"/> et non iteres verbum in oratione tua.<br class="calibre6"/>
<span id="x7_16" class="vn">16</span> Non oderis laboriosa opera,<br class="calibre6"/> et rusticationem creatam ab Altissimo.<br class="calibre6"/>
<span id="x7_17" class="vn">17</span> Non te reputes in multitudine indisciplinatorum.<br class="calibre6"/>
<span id="x7_18" class="vn">18</span> Memento iræ, quoniam non tardabit.<br class="calibre6"/>
<span id="x7_19" class="vn">19</span> Humilia valde spiritum tuum,<br class="calibre6"/> quoniam vindicta carnis impii ignis et vermis.</div><br class="calibre6"/><br class="calibre6"/>
<div class="poetry"><span id="x7_20" class="vn">20</span> Noli prævaricari in amicum pecuniam differentem,<br class="calibre6"/> neque fratrem carissimum auro spreveris.<br class="calibre6"/>
<span id="x7_21" class="vn">21</span> Noli discedere a muliere sensata et bona,<br class="calibre6"/> quam sortitus es in timore Domini :<br class="calibre6"/> gratia enim verecundiæ illius super aurum.<br class="calibre6"/>
<span id="x7_22" class="vn">22</span> Non lædas servum in veritate operantem,<br class="calibre6"/> neque mercenarium dantem animam suam.<br class="calibre6"/>
<span id="x7_23" class="vn">23</span> Servus sensatus sit tibi dilectus quasi anima tua :<br class="calibre6"/> non defraudes illum libertate,<br class="calibre6"/> neque inopem derelinquas illum.<br class="calibre6"/>
<span id="x7_24" class="vn">24</span> Pecora tibi sunt, attende illis :<br class="calibre6"/> et si sunt utilia, perseverent apud te.<br class="calibre6"/>
<span id="x7_25" class="vn">25</span> Filii tibi sunt ? erudi illos,<br class="calibre6"/> et curva illos a pueritia illorum.<br class="calibre6"/>
<span id="x7_26" class="vn">26</span> Filiæ tibi sunt ? serva corpus illarum,<br class="calibre6"/> et non ostendas hilarem faciem tuam ad illas.<br class="calibre6"/>
<span id="x7_27" class="vn">27</span> Trade filiam, et grande opus feceris :<br class="calibre6"/> et homini sensato da illam.<br class="calibre6"/>
<span id="x7_28" class="vn">28</span> Mulier si est tibi secundum animam tuam, non projicias illam :<br class="calibre6"/> et odibili non credas te.<br class="calibre6"/> In toto corde tuo<br class="calibre6"/>
<span id="x7_29" class="vn">29</span> honora patrem tuum,<br class="calibre6"/> et gemitus matris tuæ ne obliviscaris :<br class="calibre6"/>
<span id="x7_30" class="vn">30</span> memento quoniam nisi per illos natus non fuisses :<br class="calibre6"/> et retribue illis, quomodo et illi tibi.</div><br class="calibre6"/><br class="calibre6"/>
<div class="poetry"><span id="x7_31" class="vn">31</span> In tota anima tua time Dominum,<br class="calibre6"/> et sacerdotes illius sanctifica.<br class="calibre6"/>
<span id="x7_32" class="vn">32</span> In omni virtute tua dilige eum qui te fecit,<br class="calibre6"/> et ministros ejus ne derelinquas.<br class="calibre6"/>
<span id="x7_33" class="vn">33</span> Honora Deum ex tota anima tua,<br class="calibre6"/> et honorifica sacerdotes,<br class="calibre6"/> et propurga te cum brachiis.<br class="calibre6"/>
<span id="x7_34" class="vn">34</span> Da illis partem, sicut mandatum est tibi, primitiarum et purgationis,<br class="calibre6"/> et de negligentia tua purga te cum paucis.<br class="calibre6"/>
<span id="x7_35" class="vn">35</span> Datum brachiorum tuorum,<br class="calibre6"/> et sacrificium sanctificationis offeres Domino,<br class="calibre6"/> et initia sanctorum.<br class="calibre6"/>
<span id="x7_36" class="vn">36</span> Et pauperi porrige manum tuam,<br class="calibre6"/> ut perficiatur propitiatio et benedictio tua.<br class="calibre6"/>
<span id="x7_37" class="vn">37</span> Gratia dati in conspectu omnis viventis,<br class="calibre6"/> et mortuo non prohibeas gratiam.<br class="calibre6"/>
<span id="x7_38" class="vn">38</span> Non desis plorantibus in consolatione,<br class="calibre6"/> et cum lugentibus ambula.<br class="calibre6"/>
<span id="x7_39" class="vn">39</span> Non te pigeat visitare infirmum :<br class="calibre6"/> ex his enim in dilectione firmaberis.<br class="calibre6"/>
<span id="x7_40" class="vn">40</span> In omnibus operibus tuis memorare novissima tua,<br class="calibre6"/> et in æternum non peccabis.</div>
</div><div class="calibre5" id="calibre_pb_7"></div></body></html>
