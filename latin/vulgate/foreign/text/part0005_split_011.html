<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Ama itaque Dominum Deum tuum, et observa præcepta ejus et cæremonias, judicia atque mandata, omni tempore.
<span id="x11_2" class="vn">2</span> Cognoscite hodie quæ ignorant filii vestri, qui non viderunt disciplinam Domini Dei vestri, magnalia ejus et robustam manum, extentumque brachium,
<span id="x11_3" class="vn">3</span> signa et opera quæ fecit in medio Ægypti Pharaoni regi, et universæ terræ ejus,
<span id="x11_4" class="vn">4</span> omnique exercitui Ægyptiorum, et equis ac curribus : quomodo operuerint eos aquæ maris Rubri, cum vos persequerentur, et deleverit eos Dominus usque in præsentem diem :
<span id="x11_5" class="vn">5</span> vobisque quæ fecerit in solitudine donec veniretis ad hunc locum :
<span id="x11_6" class="vn">6</span> et Dathan atque Abiron filiis Eliab, qui fuit filius Ruben : quos aperto ore suo terra absorbuit, cum domibus et tabernaculis, et universa substantia eorum, quam habebant in medio Israël.<br class="calibre6"/><br class="calibre6"/>
<span id="x11_7" class="vn">7</span> Oculi vestri viderunt opera Domini magna quæ fecit,
<span id="x11_8" class="vn">8</span> ut custodiatis universa mandata illius, quæ ego hodie præcipio vobis, et possitis introire, et possidere terram, ad quam ingredimini,
<span id="x11_9" class="vn">9</span> multoque in ea vivatis tempore : quam sub juramento pollicitus est Dominus patribus vestris, et semini eorum, lacte et melle manantem.
<span id="x11_10" class="vn">10</span> Terra enim, ad quam ingrederis possidendam, non est sicut terra Ægypti, de qua existi, ubi jacto semine in hortorum morem aquæ ducuntur irriguæ :
<span id="x11_11" class="vn">11</span> sed montuosa est et campestris, de cælo expectans pluvias,
<span id="x11_12" class="vn">12</span> quam Dominus Deus tuus semper invisit, et oculi illius in ea sunt a principio anni usque ad finem ejus.
<span id="x11_13" class="vn">13</span> Si ergo obedieritis mandatis meis, quæ ego hodie præcipio vobis, ut diligatis Dominum Deum vestrum, et serviatis ei in toto corde vestro, et in tota anima vestra :
<span id="x11_14" class="vn">14</span> dabit pluviam terræ vestræ temporaneam et serotinam, ut colligatis frumentum, et vinum, et oleum,
<span id="x11_15" class="vn">15</span> fœnumque ex agris ad pascenda jumenta, et ut ipsi comedatis ac saturemini.
<span id="x11_16" class="vn">16</span> Cavete ne forte decipiatur cor vestrum, et recedatis a Domino, serviatisque diis alienis, et adoretis eos :
<span id="x11_17" class="vn">17</span> iratusque Dominus claudat cælum, et pluviæ non descendant, nec terra det germen suum, pereatisque velociter de terra optima, quam Dominus daturus est vobis.
<span id="x11_18" class="vn">18</span> Ponite hæc verba mea in cordibus et in animis vestris, et suspendite ea pro signo in manibus, et inter oculos vestros collocate.
<span id="x11_19" class="vn">19</span> Docete filios vestros ut illa meditentur : quando sederis in domo tua, et ambulaveris in via, et accubueris atque surrexeris.
<span id="x11_20" class="vn">20</span> Scribes ea super postes et januas domus tuæ,
<span id="x11_21" class="vn">21</span> ut multiplicentur dies tui, et filiorum tuorum in terra, quam juravit Dominus patribus tuis, ut daret eis quamdiu cælum imminet terræ.<br class="calibre6"/><br class="calibre6"/>
<span id="x11_22" class="vn">22</span> Si enim custodieritis mandata quæ ego præcipio vobis, et feceritis ea, ut diligatis Dominum Deum vestrum, et ambuletis in omnibus viis ejus, adhærentes ei,
<span id="x11_23" class="vn">23</span> disperdet Dominus omnes gentes istas ante faciem vestram, et possidebitis eas, quæ majores et fortiores vobis sunt.
<span id="x11_24" class="vn">24</span> Omnis locus, quem calcaverit pes vester, vester erit. A deserto, et a Libano, a flumine magno Euphrate usque ad mare occidentale erunt termini vestri.
<span id="x11_25" class="vn">25</span> Nullus stabit contra vos : terrorem vestrum et formidinem dabit Dominus Deus vester super omnem terram quam calcaturi estis, sicut locutus est vobis.
<span id="x11_26" class="vn">26</span> En propono in conspectu vestro hodie benedictionem et maledictionem :
<span id="x11_27" class="vn">27</span> benedictionem, si obedieritis mandatis Domini Dei vestri, quæ ego hodie præcipio vobis :
<span id="x11_28" class="vn">28</span> maledictionem, si non obedieritis mandatis Domini Dei vestri, sed recesseritis de via, quam ego nunc ostendo vobis, et ambulaveritis post deos alienos, quos ignoratis.
<span id="x11_29" class="vn">29</span> Cum vero introduxerit te Dominus Deus tuus in terram, ad quam pergis habitandam, pones benedictionem super montem Garizim, maledictionem super montem Hebal :
<span id="x11_30" class="vn">30</span> qui sunt trans Jordanem, post viam quæ vergit ad solis occubitum in terra Chananæi, qui habitat in campestribus contra Galgalam, quæ est juxta vallem tendentem et intrantem procul.
<span id="x11_31" class="vn">31</span> Vos enim transibitis Jordanem, ut possideatis terram quam Dominus Deus vester daturus est vobis, ut habeatis et possideatis illam.
<span id="x11_32" class="vn">32</span> Videte ergo ut impleatis cæremonias atque judicia, quæ ego hodie ponam in conspectu vestro.
</div><div class="calibre5" id="calibre_pb_11"></div></body></html>
