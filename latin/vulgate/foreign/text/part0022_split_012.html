<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Proverbia - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a><div class="poetry"> <span id="x12_1" class="vn">1</span> Qui diligit disciplinam diligit scientiam ;<br class="calibre6"/> qui autem odit increpationes insipiens est.<br class="calibre6"/>
<span id="x12_2" class="vn">2</span> Qui bonus est hauriet gratiam a Domino ;<br class="calibre6"/> qui autem confidit in cogitationibus suis impie agit.<br class="calibre6"/>
<span id="x12_3" class="vn">3</span> Non roborabitur homo ex impietate,<br class="calibre6"/> et radix justorum non commovebitur.<br class="calibre6"/>
<span id="x12_4" class="vn">4</span> Mulier diligens corona est viro suo ;<br class="calibre6"/> et putredo in ossibus ejus, quæ confusione res dignas gerit.<br class="calibre6"/>
<span id="x12_5" class="vn">5</span> Cogitationes justorum judicia,<br class="calibre6"/> et consilia impiorum fraudulenta.<br class="calibre6"/>
<span id="x12_6" class="vn">6</span> Verba impiorum insidiantur sanguini ;<br class="calibre6"/> os justorum liberabit eos.<br class="calibre6"/>
<span id="x12_7" class="vn">7</span> Verte impios, et non erunt ;<br class="calibre6"/> domus autem justorum permanebit.<br class="calibre6"/>
<span id="x12_8" class="vn">8</span> Doctrina sua noscetur vir ;<br class="calibre6"/> qui autem vanus et excors est patebit contemptui.<br class="calibre6"/>
<span id="x12_9" class="vn">9</span> Melior est pauper et sufficiens sibi<br class="calibre6"/> quam gloriosus et indigens pane.<br class="calibre6"/>
<span id="x12_10" class="vn">10</span> Novit justus jumentorum suorum animas ;<br class="calibre6"/> viscera autem impiorum crudelia.<br class="calibre6"/>
<span id="x12_11" class="vn">11</span> Qui operatur terram suam satiabitur panibus ;<br class="calibre6"/> qui autem sectatur otium stultissimus est.<br class="calibre6"/> Qui suavis est in vini demorationibus,<br class="calibre6"/> in suis munitionibus relinquit contumeliam.<br class="calibre6"/>
<span id="x12_12" class="vn">12</span> Desiderium impii munimentum est pessimorum ;<br class="calibre6"/> radix autem justorum proficiet.</div><br class="calibre6"/><br class="calibre6"/>
<div class="poetry"><span id="x12_13" class="vn">13</span> Propter peccata labiorum ruina proximat malo ;<br class="calibre6"/> effugiet autem justus de angustia.<br class="calibre6"/>
<span id="x12_14" class="vn">14</span> De fructu oris sui unusquisque replebitur bonis,<br class="calibre6"/> et juxta opera manuum suarum retribuetur ei.<br class="calibre6"/>
<span id="x12_15" class="vn">15</span> Via stulti recta in oculis ejus ;<br class="calibre6"/> qui autem sapiens est audit consilia.<br class="calibre6"/>
<span id="x12_16" class="vn">16</span> Fatuus statim indicat iram suam ;<br class="calibre6"/> qui autem dissimulat injuriam callidus est.<br class="calibre6"/>
<span id="x12_17" class="vn">17</span> Qui quod novit loquitur, index justitiæ est ;<br class="calibre6"/> qui autem mentitur, testis est fraudulentus.<br class="calibre6"/>
<span id="x12_18" class="vn">18</span> Est qui promittit, et quasi gladio pungitur conscientiæ :<br class="calibre6"/> lingua autem sapientium sanitas est.<br class="calibre6"/>
<span id="x12_19" class="vn">19</span> Labium veritatis firmum erit in perpetuum ;<br class="calibre6"/> qui autem testis est repentinus, concinnat linguam mendacii.<br class="calibre6"/>
<span id="x12_20" class="vn">20</span> Dolus in corde cogitantium mala ;<br class="calibre6"/> qui autem pacis ineunt consilia, sequitur eos gaudium.<br class="calibre6"/>
<span id="x12_21" class="vn">21</span> Non contristabit justum quidquid ei acciderit :<br class="calibre6"/> impii autem replebuntur malo.<br class="calibre6"/>
<span id="x12_22" class="vn">22</span> Abominatio est Domino labia mendacia ;<br class="calibre6"/> qui autem fideliter agunt placent ei.<br class="calibre6"/>
<span id="x12_23" class="vn">23</span> Homo versatus celat scientiam,<br class="calibre6"/> et cor insipientium provocat stultitiam.</div><br class="calibre6"/><br class="calibre6"/>
<div class="poetry"><span id="x12_24" class="vn">24</span> Manus fortium dominabitur ;<br class="calibre6"/> quæ autem remissa est, tributis serviet.<br class="calibre6"/>
<span id="x12_25" class="vn">25</span> Mœror in corde viri humiliabit illum,<br class="calibre6"/> et sermone bono lætificabitur.<br class="calibre6"/>
<span id="x12_26" class="vn">26</span> Qui negligit damnum propter amicum, justus est ;<br class="calibre6"/> iter autem impiorum decipiet eos.<br class="calibre6"/>
<span id="x12_27" class="vn">27</span> Non inveniet fraudulentus lucrum,<br class="calibre6"/> et substantia hominis erit auri pretium.<br class="calibre6"/>
<span id="x12_28" class="vn">28</span> In semita justitiæ vita ;<br class="calibre6"/> iter autem devium ducit ad mortem.</div>
</div><div class="calibre5" id="calibre_pb_12"></div></body></html>
