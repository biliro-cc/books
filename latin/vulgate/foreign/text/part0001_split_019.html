<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c19" id="c19"><span class="chapter-num">19</span></a> <span id="x19_1" class="vn">1</span> Veneruntque duo angeli Sodomam vespere, et sedente Lot in foribus civitatis. Qui cum vidisset eos, surrexit, et ivit obviam eis : adoravitque pronus in terram,
<span id="x19_2" class="vn">2</span> et dixit : Obsecro, domini, declinate in domum pueri vestri, et manete ibi : lavate pedes vestros, et mane proficiscemini in viam vestram. Qui dixerunt : Minime, sed in platea manebimus.
<span id="x19_3" class="vn">3</span> Compulit illos oppido ut diverterent ad eum : ingressisque domum illius fecit convivium, et coxit azyma, et comederunt.
<span id="x19_4" class="vn">4</span> Prius autem quam irent cubitum, viri civitatis vallaverunt domum a puero usque ad senem, omnis populus simul.
<span id="x19_5" class="vn">5</span> Vocaveruntque Lot, et dixerunt ei : Ubi sunt viri qui introierunt ad te nocte ? educ illos huc, ut cognoscamus eos.
<span id="x19_6" class="vn">6</span> Egressus ad eos Lot, post tergum occludens ostium, ait :
<span id="x19_7" class="vn">7</span> Nolite, quæso, fratres mei, nolite malum hoc facere.
<span id="x19_8" class="vn">8</span> Habeo duas filias, quæ necdum cognoverunt virum : educam eas ad vos, et abutimini eis sicut vobis placuerit, dummodo viris istis nihil mali faciatis, quia ingressi sunt sub umbra culminis mei.
<span id="x19_9" class="vn">9</span> At illi dixerunt : Recede illuc. Et rursus : Ingressus es, inquiunt, ut advena ; numquid ut judices ? te ergo ipsum magis quam hos affligemus. Vimque faciebant Lot vehementissime : jamque prope erat ut effringerent fores.
<span id="x19_10" class="vn">10</span> Et ecce miserunt manum viri, et introduxerunt ad se Lot, clauseruntque ostium :
<span id="x19_11" class="vn">11</span> et eos, qui foris erant, percusserunt cæcitate a minimo usque ad maximum, ita ut ostium invenire non possent.
<span id="x19_12" class="vn">12</span> Dixerunt autem ad Lot : Habes hic quempiam tuorum ? generum, aut filios, aut filias, omnes, qui tui sunt, educ de urbe hac :
<span id="x19_13" class="vn">13</span> delebimus enim locum istum, eo quod increverit clamor eorum coram Domino, qui misit nos ut perdamus illos.
<span id="x19_14" class="vn">14</span> Egressus itaque Lot, locutus est ad generos suos qui accepturi erant filias ejus, et dixit : Surgite, egredimini de loco isto : quia delebit Dominus civitatem hanc. Et visus est eis quasi ludens loqui.<br class="calibre6"/><br class="calibre6"/>
<span id="x19_15" class="vn">15</span> Cumque esset mane, cogebant eum angeli, dicentes : Surge, tolle uxorem tuam, et duas filias quas habes : ne et tu pariter pereas in scelere civitatis.
<span id="x19_16" class="vn">16</span> Dissimulante illo, apprehenderunt manum ejus, et manum uxoris, ac duarum filiarum ejus, eo quod parceret Dominus illi.
<span id="x19_17" class="vn">17</span> Eduxeruntque eum, et posuerunt extra civitatem : ibique locuti sunt ad eum, dicentes : Salva animam tuam : noli respicere post tergum, nec stes in omni circa regione : sed in monte salvum te fac, ne et tu simul pereas.
<span id="x19_18" class="vn">18</span> Dixitque Lot ad eos : Quæso, domine mi,
<span id="x19_19" class="vn">19</span> quia invenit servus tuus gratiam coram te, et magnificasti misericordiam tuam quam fecisti mecum, ut salvares animam meam, nec possum in monte salvari, ne forte apprehendat me malum, et moriar :
<span id="x19_20" class="vn">20</span> est civitas hæc juxta, ad quam possum fugere, parva, et salvabor in ea : numquid non modica est, et vivet anima mea ?
<span id="x19_21" class="vn">21</span> Dixitque ad eum : Ecce etiam in hoc suscepi preces tuas, ut non subvertam urbem pro qua locutus es.
<span id="x19_22" class="vn">22</span> Festina, et salvare ibi : quia non potero facere quidquam donec ingrediaris illuc. Idcirco vocatum est nomen urbis illius Segor.
<span id="x19_23" class="vn">23</span> Sol egressus est super terram, et Lot ingressus est Segor.
<span id="x19_24" class="vn">24</span> Igitur Dominus pluit super Sodomam et Gomorrham sulphur et ignem a Domino de cælo :
<span id="x19_25" class="vn">25</span> et subvertit civitates has, et omnem circa regionem, universos habitatores urbium, et cuncta terræ virentia.
<span id="x19_26" class="vn">26</span> Respiciensque uxor ejus post se, versa est in statuam salis.
<span id="x19_27" class="vn">27</span> Abraham autem consurgens mane, ubi steterat prius cum Domino,
<span id="x19_28" class="vn">28</span> intuitus est Sodomam et Gomorrham, et universam terram regionis illius : viditque ascendentem favillam de terra quasi fornacis fumum.
<span id="x19_29" class="vn">29</span> Cum enim subverteret Deus civitates regionis illius, recordatus Abrahæ, liberavit Lot de subversione urbium in quibus habitaverat.<br class="calibre6"/><br class="calibre6"/>
<span id="x19_30" class="vn">30</span> Ascenditque Lot de Segor, et mansit in monte, duæ quoque filiæ ejus cum eo (timuerat enim manere in Segor) et mansit in spelunca ipse, et duæ filiæ ejus cum eo.
<span id="x19_31" class="vn">31</span> Dixitque major ad minorem : Pater noster senex est, et nullus virorum remansit in terra, qui possit ingredi ad nos juxta morem universæ terræ.
<span id="x19_32" class="vn">32</span> Veni, inebriemus eum vino, dormiamusque cum eo, ut servare possimus ex patre nostro semen.
<span id="x19_33" class="vn">33</span> Dederunt itaque patri suo bibere vinum nocte illa. Et ingressa est major, dormivitque cum patre ; at ille non sensit, nec quando accubuit filia, nec quando surrexit.
<span id="x19_34" class="vn">34</span> Altera quoque die dixit major ad minorem : Ecce dormivi heri cum patre meo, demus ei bibere vinum etiam hac nocte, et dormies cum eo, ut salvemus semen de patre nostro.
<span id="x19_35" class="vn">35</span> Dederunt etiam et illa nocte patri suo bibere vinum, ingressaque minor filia, dormivit cum eo : et ne tunc quidem sensit quando concubuerit, vel quando illa surrexerit.
<span id="x19_36" class="vn">36</span> Conceperunt ergo duæ filiæ Lot de patre suo.
<span id="x19_37" class="vn">37</span> Peperitque major filium, et vocavit nomen ejus Moab : ipse est pater Moabitarum usque in præsentem diem.
<span id="x19_38" class="vn">38</span> Minor quoque peperit filium, et vocavit nomen ejus Ammon, id est, Filius populi mei : ipse est pater Ammonitarum usque hodie.
</div><div class="calibre5" id="calibre_pb_19"></div></body></html>
