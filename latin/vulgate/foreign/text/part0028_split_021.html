<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Jeremias - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c21" id="c21"><span class="chapter-num">21</span></a> <span id="x21_1" class="vn">1</span> Verbum quod factum est ad Jeremiam a Domino, quando misit ad eum rex Sedecias Phassur filium Melchiæ, et Sophoniam filium Maasiæ sacerdotem, dicens :
<span id="x21_2" class="vn">2</span> Interroga pro nobis Dominum, quia Nabuchodonosor, rex Babylonis, præliatur adversum nos : si forte faciat Dominus nobiscum secundum omnia mirabilia sua, et recedat a nobis.
<span id="x21_3" class="vn">3</span> Et dixit Jeremias ad eos : Sic dicetis Sedeciæ :
<span id="x21_4" class="vn">4</span> Hæc dicit Dominus Deus Israël : Ecce ego convertam vasa belli quæ in manibus vestris sunt, et quibus vos pugnatis adversum regem Babylonis et Chaldæos qui obsident vos in circuitu murorum : et congregabo ea in medio civitatis hujus.
<span id="x21_5" class="vn">5</span> Et debellabo ego vos in manu extenta, et in brachio forti, et in furore, et in indignatione, et in ira grandi.
<span id="x21_6" class="vn">6</span> Et percutiam habitatores civitatis hujus : homines et bestiæ pestilentia magna morientur.
<span id="x21_7" class="vn">7</span> Et post hæc, ait Dominus, dabo Sedeciam regem Juda, et servos ejus, et populum ejus, et qui derelicti sunt in civitate hac a peste, et gladio, et fame, in manu Nabuchodonosor regis Babylonis, et in manu inimicorum eorum, et in manu quærentium animam eorum : et percutiet eos in ore gladii, et non flectetur, neque parcet, nec miserebitur.
<span id="x21_8" class="vn">8</span> Et ad populum hunc dices : Hæc dicit Dominus : Ecce ego do coram vobis viam vitæ, et viam mortis.
<span id="x21_9" class="vn">9</span> Qui habitaverit in urbe hac morietur gladio, et fame, et peste : qui autem egressus fuerit, et transfugerit ad Chaldæos qui obsident vos, vivet, et erit ei anima sua quasi spolium.
<span id="x21_10" class="vn">10</span> Posui enim faciem meam super civitatem hanc in malum, et non in bonum, ait Dominus : in manu regis Babylonis dabitur, et exuret eam igni.
<span id="x21_11" class="vn">11</span> Et domui regis Juda : <div class="poetry">Audite verba Domini,<br class="calibre6"/>
<span id="x21_12" class="vn">12</span> domus David.<br class="calibre6"/> Hæc dicit Dominus :<br class="calibre6"/> Judicate mane judicium,<br class="calibre6"/> et eruite vi oppressum de manu calumniantis,<br class="calibre6"/> ne forte egrediatur ut ignis indignatio mea,<br class="calibre6"/> et succendatur, et non sit qui extinguat,<br class="calibre6"/> propter malitiam studiorum vestrorum.<br class="calibre6"/>
<span id="x21_13" class="vn">13</span> Ecce ego ad te, habitatricem vallis solidæ atque campestris,<br class="calibre6"/> ait Dominus :<br class="calibre6"/> qui dicitis : Quis percutiet nos ?<br class="calibre6"/> et quis ingredietur domos nostras ?<br class="calibre6"/>
<span id="x21_14" class="vn">14</span> Et visitabo super vos juxta fructum studiorum vestrorum,<br class="calibre6"/> dicit Dominus :<br class="calibre6"/> et succendam ignem in saltu ejus,<br class="calibre6"/> et devorabit omnia in circuitu ejus.</div>
</div><div class="calibre5" id="calibre_pb_21"></div></body></html>
