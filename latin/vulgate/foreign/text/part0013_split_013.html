<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c13" id="c13"><span class="chapter-num">13</span></a> <span id="x13_1" class="vn">1</span> Iniit autem consilium David cum tribunis, et centurionibus, et universis principibus,
<span id="x13_2" class="vn">2</span> et ait ad omnem cœtum Israël : Si placet vobis, et a Domino Deo nostro egreditur sermo quem loquor, mittamus ad fratres nostros reliquos in universas regiones Israël, et ad sacerdotes et Levitas qui habitant in suburbanis urbium, ut congregentur ad nos,
<span id="x13_3" class="vn">3</span> et reducamus arcam Dei nostri ad nos : non enim requisivimus eam in diebus Saul.
<span id="x13_4" class="vn">4</span> Et respondit universa multitudo ut ita fieret : placuerat enim sermo omni populo.
<span id="x13_5" class="vn">5</span> Congregavit ergo David cunctum Israël, a Sihor Ægypti usque dum ingrediaris Emath, ut adduceret arcam Dei de Cariathiarim.
<span id="x13_6" class="vn">6</span> Et ascendit David, et omnis vir Israël, ad collem Cariathiarim, qui est in Juda, ut afferret inde arcam Domini Dei sedentis super cherubim, ubi invocatum est nomen ejus.
<span id="x13_7" class="vn">7</span> Imposueruntque arcam Dei super plaustrum novum, de domo Abinadab : Oza autem, et frater ejus minabant plaustrum.
<span id="x13_8" class="vn">8</span> Porro David, et universus Israël, ludebant coram Deo omni virtute in canticis, et in citharis, et psalteriis, et tympanis, et cymbalis, et tubis.
<span id="x13_9" class="vn">9</span> Cum autem pervenisset ad aream Chidon, tetendit Oza manum suam, ut sustentaret arcam : bos quippe lasciviens paululum inclinaverat eam.
<span id="x13_10" class="vn">10</span> Iratus est itaque Dominus contra Ozam, et percussit eum, eo quod tetigisset arcam : et mortuus est ibi coram Domino.
<span id="x13_11" class="vn">11</span> Contristatusque est David, eo quod divisisset Dominus Ozam : vocavitque locum illum Divisio Ozæ, usque in præsentem diem.
<span id="x13_12" class="vn">12</span> Et timuit Deum tunc temporis, dicens : Quomodo possum ad me introducere arcam Dei ?
<span id="x13_13" class="vn">13</span> et ob hanc causam non adduxit eam ad se, hoc est, in civitatem David, sed avertit in domum Obededom Gethæi.
<span id="x13_14" class="vn">14</span> Mansit ergo arca Dei in domo Obededom tribus mensibus : et benedixit Dominus domui ejus, et omnibus quæ habebat.
</div><div class="calibre5" id="calibre_pb_13"></div></body></html>
