<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c38" id="c38"><span class="chapter-num">38</span></a> <span id="x38_1" class="vn">1</span> Eodem tempore, descendens Judas a fratribus suis, divertit ad virum Odollamitem, nomine Hiram.
<span id="x38_2" class="vn">2</span> Viditque ibi filiam hominis Chananæi, vocabulo Sue : et accepta uxore, ingressus est ad eam.
<span id="x38_3" class="vn">3</span> Quæ concepit, et peperit filium, et vocavit nomen ejus Her.
<span id="x38_4" class="vn">4</span> Rursumque concepto fœtu, natum filium vocavit Onan.
<span id="x38_5" class="vn">5</span> Tertium quoque peperit : quem appellavit Sela ; quo nato, parere ultra cessavit.
<span id="x38_6" class="vn">6</span> Dedit autem Judas uxorem primogenito suo Her, nomine Thamar.
<span id="x38_7" class="vn">7</span> Fuit quoque Her primogenitus Judæ nequam in conspectu Domini : et ab eo occisus est.
<span id="x38_8" class="vn">8</span> Dixit ergo Judas ad Onan filium suum : Ingredere uxorem fratris tui, et sociare illi, ut suscites semen fratri tuo.
<span id="x38_9" class="vn">9</span> Ille sciens non sibi nasci filios, introiens ad uxorem fratris sui, semen fundebat in terram, ne liberi fratris nomine nascerentur.
<span id="x38_10" class="vn">10</span> Et idcirco percussit eum Dominus, quod rem detestabilem faceret.
<span id="x38_11" class="vn">11</span> Quam ob rem dixit Judas Thamar nurui suæ : Esto vidua in domo patris tui, donec crescat Sela filius meus : timebat enim ne et ipse moreretur, sicut fratres ejus. Quæ abiit, et habitavit in domo patris sui.
<span id="x38_12" class="vn">12</span> Evolutis autem multis diebus, mortua est filia Sue uxor Judæ : qui, post luctum consolatione suscepta, ascendebat ad tonsores ovium suarum, ipse et Hiras opilio gregis Odollamites, in Thamnas.
<span id="x38_13" class="vn">13</span> Nuntiatumque est Thamar quod socer illius ascenderet in Thamnas ad tondendas oves.
<span id="x38_14" class="vn">14</span> Quæ, depositis viduitatis vestibus, assumpsit theristrum : et mutato habitu, sedit in bivio itineris, quod ducit Thamnam : eo quod crevisset Sela, et non eum accepisset maritum.
<span id="x38_15" class="vn">15</span> Quam cum vidisset Judas, suspicatus est esse meretricem : operuerat enim vultum suum, ne agnosceretur.
<span id="x38_16" class="vn">16</span> Ingrediensque ad eam, ait : Dimitte me ut coëam tecum : nesciebat enim quod nurus sua esset. Qua respondente : Quid dabis mihi ut fruaris concubitu meo ?
<span id="x38_17" class="vn">17</span> dixit : Mittam tibi hædum de gregibus. Rursumque illa dicente : Patiar quod vis, si dederis mihi arrhabonem, donec mittas quod polliceris.
<span id="x38_18" class="vn">18</span> Ait Judas : Quid tibi vis pro arrhabone dari ? Respondit : Annulum tuum, et armillam, et baculum quem manu tenes. Ad unum igitur coitum mulier concepit,
<span id="x38_19" class="vn">19</span> et surgens abiit : depositoque habitu quem sumpserat, induta est viduitatis vestibus.
<span id="x38_20" class="vn">20</span> Misit autem Judas hædum per pastorem suum Odollamitem, ut reciperet pignus quod dederat mulieri : qui cum non invenisset eam,
<span id="x38_21" class="vn">21</span> interrogavit homines loci illius : Ubi est mulier quæ sedebat in bivio ? Respondentibus cunctis : Non fuit in loco ista meretrix.
<span id="x38_22" class="vn">22</span> Reversus est ad Judam, et dixit ei : Non inveni eam : sed et homines loci illius dixerunt mihi, numquam sedisse ibi scortum.
<span id="x38_23" class="vn">23</span> Ait Judas : Habeat sibi, certe mendacii arguere nos non potest, ego misi hædum quem promiseram : et tu non invenisti eam.
<span id="x38_24" class="vn">24</span> Ecce autem post tres menses nuntiaverunt Judæ, dicentes : Fornicata est Thamar nurus tua, et videtur uterus illius intumescere. Dixitque Judas : Producite eam ut comburatur.
<span id="x38_25" class="vn">25</span> Quæ cum duceretur ad pœnam, misit ad socerum suum, dicens : De viro, cujus hæc sunt, concepi : cognosce cujus sit annulus, et armilla, et baculus.
<span id="x38_26" class="vn">26</span> Qui, agnitis muneribus, ait : Justior me est : quia non tradidi eam Sela filio meo. Attamen ultra non cognovit eam.
<span id="x38_27" class="vn">27</span> Instante autem partu, apparuerunt gemini in utero : atque in ipsa effusione infantium unus protulit manum, in qua obstetrix ligavit coccinum, dicens :
<span id="x38_28" class="vn">28</span> Iste egredietur prior.
<span id="x38_29" class="vn">29</span> Illo vero retrahente manum, egressus est alter : dixitque mulier : Quare divisa est propter te maceria ? et ob hanc causam, vocavit nomen ejus Phares.
<span id="x38_30" class="vn">30</span> Postea egressus est frater ejus, in cujus manu erat coccinum : quem appellavit Zara.
</div><div class="calibre5" id="calibre_pb_38"></div></body></html>
