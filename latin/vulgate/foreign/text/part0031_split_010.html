<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c10" id="c10"><span class="chapter-num">10</span></a> <span id="x10_1" class="vn">1</span> Et vidi : et ecce in firmamento quod erat super caput cherubim, quasi lapis sapphirus, quasi species similitudinis solii, apparuit super ea.
<span id="x10_2" class="vn">2</span> Et dixit ad virum qui indutus erat lineis, et ait : Ingredere in medio rotarum quæ sunt subtus cherubim, et imple manum tuam prunis ignis quæ sunt inter cherubim, et effunde super civitatem. Ingressusque est in conspectu meo.
<span id="x10_3" class="vn">3</span> Cherubim autem stabant a dextris domus cum ingrederetur vir, et nubes implevit atrium interius.
<span id="x10_4" class="vn">4</span> Et elevata est gloria Domini desuper cherub ad limen domus : et repleta est domus nube, et atrium repletum est splendore gloriæ Domini.
<span id="x10_5" class="vn">5</span> Et sonitus alarum cherubim audiebatur usque ad atrium exterius, quasi vox Dei omnipotentis loquentis.
<span id="x10_6" class="vn">6</span> Cumque præcepisset viro qui indutus erat lineis, dicens : Sume ignem de medio rotarum quæ sunt inter cherubim : ingressus ille stetit juxta rotam.
<span id="x10_7" class="vn">7</span> Et extendit cherub manum de medio cherubim ad ignem qui erat inter cherubim, et sumpsit, et dedit in manus ejus qui indutus erat lineis : qui accipiens egressus est.
<span id="x10_8" class="vn">8</span> Et apparuit in cherubim similitudo manus hominis subtus pennas eorum.<br class="calibre6"/><br class="calibre6"/>
<span id="x10_9" class="vn">9</span> Et vidi : et ecce quatuor rotæ juxta cherubim : rota una juxta cherub unum, et rota alia juxta cherub unum : species autem rotarum erat quasi visio lapidis chrysolithi :
<span id="x10_10" class="vn">10</span> et aspectus earum similitudo una quatuor, quasi sit rota in medio rotæ.
<span id="x10_11" class="vn">11</span> Cumque ambularent, in quatuor partes gradiebantur, et non revertebantur ambulantes : sed ad locum ad quem ire declinabat quæ prima erat, sequebantur et ceteræ, nec convertebantur.
<span id="x10_12" class="vn">12</span> Et omne corpus earum, et colla, et manus, et pennæ, et circuli, plena erant oculis in circuitu quatuor rotarum.
<span id="x10_13" class="vn">13</span> Et rotas istas vocavit volubiles, audiente me.
<span id="x10_14" class="vn">14</span> Quatuor autem facies habebat unum : facies una, facies cherub, et facies secunda, facies hominis : et in tertio facies leonis, et in quarto facies aquilæ.
<span id="x10_15" class="vn">15</span> Et elevata sunt cherubim : ipsum est animal quod videram juxta fluvium Chobar.
<span id="x10_16" class="vn">16</span> Cumque ambularent cherubim, ibant pariter et rotæ juxta ea : et cum elevarent cherubim alas suas ut exaltarentur de terra, non residebant rotæ, sed et ipsæ juxta erant.
<span id="x10_17" class="vn">17</span> Stantibus illis stabant, et cum elevatis elevabantur : spiritus enim vitæ erat in eis.<br class="calibre6"/><br class="calibre6"/>
<span id="x10_18" class="vn">18</span> Et egressa est gloria Domini a limine templi, et stetit super cherubim.
<span id="x10_19" class="vn">19</span> Et elevantia cherubim alas suas, exaltata sunt a terra coram me : et illis egredientibus, rotæ quoque subsecutæ sunt : et stetit in introitu portæ domus Domini orientalis, et gloria Dei Israël erat super ea.
<span id="x10_20" class="vn">20</span> Ipsum est animal quod vidi subter Deum Israël juxta fluvium Chobar, et intellexi quia cherubim essent.
<span id="x10_21" class="vn">21</span> Quatuor vultus uni, et quatuor alæ uni : et similitudo manus hominis sub alis eorum.
<span id="x10_22" class="vn">22</span> Et similitudo vultuum eorum, ipsi vultus quos videram juxta fluvium Chobar, et intuitus eorum, et impetus singulorum ante faciem suam ingredi.
</div><div class="calibre5" id="calibre_pb_10"></div></body></html>
