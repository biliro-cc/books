<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c28" id="c28"><span class="chapter-num">28</span></a> <span id="x28_1" class="vn">1</span> Si autem audieris vocem Domini Dei tui, ut facias atque custodias omnia mandata ejus, quæ ego præcipio tibi hodie, faciet te Dominus Deus tuus excelsiorem cunctis gentibus, quæ versantur in terra.
<span id="x28_2" class="vn">2</span> Venientque super te universæ benedictiones istæ, et apprehendent te : si tamen præcepta ejus audieris.
<span id="x28_3" class="vn">3</span> Benedictus tu in civitate, et benedictus in agro.
<span id="x28_4" class="vn">4</span> Benedictus fructus ventris tui, et fructus terræ tuæ, fructusque jumentorum tuorum, greges armentorum tuorum, et caulæ ovium tuarum.
<span id="x28_5" class="vn">5</span> Benedicta horrea tua, et benedictæ reliquiæ tuæ.
<span id="x28_6" class="vn">6</span> Benedictus eris tu ingrediens et egrediens.
<span id="x28_7" class="vn">7</span> Dabit Dominus inimicos tuos, qui consurgunt adversum te, corruentes in conspectu tuo : per unam viam venient contra te, et per septem fugient a facie tua.
<span id="x28_8" class="vn">8</span> Emittet Dominus benedictionem super cellaria tua, et super omnia opera manuum tuarum : benedicetque tibi in terra, quam acceperis.
<span id="x28_9" class="vn">9</span> Suscitabit te Dominus sibi in populum sanctum, sicut juravit tibi : si custodieris mandata Domini Dei tui, et ambulaveris in viis ejus.
<span id="x28_10" class="vn">10</span> Videbuntque omnes terrarum populi quod nomen Domini invocatum sit super te, et timebunt te.
<span id="x28_11" class="vn">11</span> Abundare te faciet Dominus omnibus bonis, fructu uteri tui, et fructu jumentorum tuorum, fructu terræ tuæ, quam juravit Dominus patribus tuis ut daret tibi.
<span id="x28_12" class="vn">12</span> Aperiet Dominus thesaurum suum optimum, cælum, ut tribuat pluviam terræ tuæ in tempore suo : benedicetque cunctis operibus manuum tuarum. Et fœnerabis gentibus multis, et ipse a nullo fœnus accipies.
<span id="x28_13" class="vn">13</span> Constituet te Dominus in caput, et non in caudam : et eris semper supra, et non subter : si tamen audieris mandata Domini Dei tui quæ ego præcipio tibi hodie, et custodieris et feceris,
<span id="x28_14" class="vn">14</span> ac non declinaveris ab eis nec ad dexteram, nec ad sinistram, nec secutus fueris deos alienos, neque colueris eos.<br class="calibre6"/><br class="calibre6"/>
<span id="x28_15" class="vn">15</span> Quod si audire nolueris vocem Domini Dei tui, ut custodias, et facias omnia mandata ejus et cæremonias, quas ego præcipio tibi hodie, venient super te omnes maledictiones istæ, et apprehendent te.
<span id="x28_16" class="vn">16</span> Maledictus eris in civitate, maledictus in agro.
<span id="x28_17" class="vn">17</span> Maledictum horreum tuum, et maledictæ reliquiæ tuæ.
<span id="x28_18" class="vn">18</span> Maledictus fructus ventris tui, et fructus terræ tuæ, armenta boum tuorum, et greges ovium tuarum.
<span id="x28_19" class="vn">19</span> Maledictus eris ingrediens, et maledictus egrediens.
<span id="x28_20" class="vn">20</span> Mittet Dominus super te famem et esuriem, et increpationem in omnia opera tua, quæ tu facies : donec conterat te, et perdat velociter, propter adinventiones tuas pessimas in quibus reliquisti me.
<span id="x28_21" class="vn">21</span> Adjungat tibi Dominus pestilentiam, donec consumat te de terra ad quam ingredieris possidendam.<br class="calibre6"/><br class="calibre6"/>
<span id="x28_22" class="vn">22</span> Percutiat te Dominus egestate, febri et frigore, ardore et æstu, et aëre corrupto ac rubigine, et persequatur donec pereas.
<span id="x28_23" class="vn">23</span> Sit cælum, quod supra te est, æneum : et terra, quam calcas, ferrea.
<span id="x28_24" class="vn">24</span> Det Dominus imbrem terræ tuæ pulverem, et de cælo descendat super te cinis, donec conteraris.
<span id="x28_25" class="vn">25</span> Tradat te Dominus corruentem ante hostes tuos : per unam viam egrediaris contra eos, et per septem fugias, et dispergaris per omnia regna terræ,
<span id="x28_26" class="vn">26</span> sitque cadaver tuum in escam cunctis volatilibus cæli, et bestiis terræ, et non sit qui abigat.
<span id="x28_27" class="vn">27</span> Percutiat te Dominus ulcere Ægypti, et partem corporis, per quam stercora egeruntur, scabie quoque et prurigine : ita ut curari nequeas.
<span id="x28_28" class="vn">28</span> Percutiat te Dominus amentia et cæcitate ac furore mentis,
<span id="x28_29" class="vn">29</span> et palpes in meridie sicut palpare solet cæcus in tenebris, et non dirigas vias tuas. Omnique tempore calumniam sustineas, et opprimaris violentia, nec habeas qui liberet te.
<span id="x28_30" class="vn">30</span> Uxorem accipias, et alius dormiat cum ea. Domum ædifices, et non habites in ea. Plantes vineam, et non vindemies eam.
<span id="x28_31" class="vn">31</span> Bos tuus immoletur coram te, et non comedas ex eo. Asinus tuus rapiatur in conspectu tuo, et non reddatur tibi. Oves tuæ dentur inimicis tuis, et non sit qui te adjuvet.
<span id="x28_32" class="vn">32</span> Filii tui et filiæ tuæ tradantur alteri populo, videntibus oculis tuis, et deficientibus ad conspectum eorum tota die, et non sit fortitudo in manu tua.
<span id="x28_33" class="vn">33</span> Fructus terræ tuæ, et omnes labores tuos, comedat populus quem ignoras : et sis semper calumniam sustinens, et oppressus cunctis diebus,
<span id="x28_34" class="vn">34</span> et stupens ad terrorem eorum quæ videbunt oculi tui.
<span id="x28_35" class="vn">35</span> Percutiat te Dominus ulcere pessimo in genibus et in suris, sanarique non possis a planta pedis usque ad verticem tuum.
<span id="x28_36" class="vn">36</span> Ducet te Dominus, et regem tuum, quem constitueris super te, in gentem, quam ignoras tu et patres tui : et servies ibi diis alienis, ligno et lapidi.
<span id="x28_37" class="vn">37</span> Et eris perditus in proverbium ac fabulam omnibus populis, ad quos te introduxerit Dominus.
<span id="x28_38" class="vn">38</span> Sementem multam jacies in terram, et modicum congregabis : quia locustæ devorabunt omnia.
<span id="x28_39" class="vn">39</span> Vineam plantabis, et fodies : et vinum non bibes, nec colliges ex ea quippiam : quoniam vastabitur vermibus.
<span id="x28_40" class="vn">40</span> Olivas habebis in omnibus terminis tuis, et non ungeris oleo : quia defluent, et peribunt.
<span id="x28_41" class="vn">41</span> Filios generabis et filias, et non frueris eis : quoniam ducentur in captivitatem.
<span id="x28_42" class="vn">42</span> Omnes arbores tuas et fruges terræ tuæ rubigo consumet.
<span id="x28_43" class="vn">43</span> Advena, qui tecum versatur in terra, ascendet super te, eritque sublimior : tu autem descendes, et eris inferior.
<span id="x28_44" class="vn">44</span> Ipse fœnerabit tibi, et tu non fœnerabis ei. Ipse erit in caput, et tu eris in caudam.
<span id="x28_45" class="vn">45</span> Et venient super te omnes maledictiones istæ, et persequentes apprehendent te, donec intereas : quia non audisti vocem Domini Dei tui, nec servasti mandata ejus et cæremonias, quas præcepit tibi.
<span id="x28_46" class="vn">46</span> Et erunt in te signa atque prodigia, et in semine tuo usque in sempiternum :
<span id="x28_47" class="vn">47</span> eo quod non servieris Domino Deo tuo in gaudio, cordisque lætitia, propter rerum omnium abundantiam.
<span id="x28_48" class="vn">48</span> Servies inimico tuo, quem immittet tibi Dominus, in fame, et siti, et nuditate, et omni penuria : et ponet jugum ferreum super cervicem tuam, donec te conterat.<br class="calibre6"/><br class="calibre6"/>
<span id="x28_49" class="vn">49</span> Adducet Dominus super te gentem de longinquo, et de extremis terræ finibus in similitudinem aquilæ volantis cum impetu, cujus linguam intelligere non possis :
<span id="x28_50" class="vn">50</span> gentem procacissimam, quæ non deferat seni, nec misereatur parvuli,
<span id="x28_51" class="vn">51</span> et devoret fructum jumentorum tuorum, ac fruges terræ tuæ : donec intereas, et non relinquat tibi triticum, vinum, et oleum, armenta boum, et greges ovium : donec te disperdat,
<span id="x28_52" class="vn">52</span> et conterat in cunctis urbibus tuis, et destruantur muri tui firmi atque sublimes, in quibus habebas fiduciam in omni terra tua. Obsideberis intra portas tuas in omni terra tua, quam dabit tibi Dominus Deus tuus :
<span id="x28_53" class="vn">53</span> et comedes fructum uteri tui, et carnes filiorum tuorum et filiarum tuarum, quas dederit tibi Dominus Deus tuus, in angustia et vastitate qua opprimet te hostis tuus.
<span id="x28_54" class="vn">54</span> Homo delicatus in te, et luxuriosus valde, invidebit fratri suo, et uxori, quæ cubat in sinu suo,
<span id="x28_55" class="vn">55</span> ne det eis de carnibus filiorum suorum, quas comedet : eo quod nihil aliud habeat in obsidione et penuria, qua vastaverint te inimici tui intra omnes portas tuas.
<span id="x28_56" class="vn">56</span> Tenera mulier et delicata, quæ super terram ingredi non valebat, nec pedis vestigium figere, propter mollitiem et teneritudinem nimiam, invidebit viro suo, qui cubat in sinu ejus, super filii et filiæ carnibus,
<span id="x28_57" class="vn">57</span> et illuvie secundarum, quæ egrediuntur de medio feminum ejus, et super liberis qui eadem hora nati sunt. Comedent enim eos clam propter rerum omnium penuriam in obsidione et vastitate, qua opprimet te inimicus tuus intra portas tuas.
<span id="x28_58" class="vn">58</span> Nisi custodieris et feceris omnia verba legis hujus, quæ scripta sunt in hoc volumine, et timueris nomen ejus gloriosum et terribile, hoc est, Dominum Deum tuum :
<span id="x28_59" class="vn">59</span> augebit Dominus plagas tuas, et plagas seminis tui, plagas magnas et perseverantes, infirmitates pessimas et perpetuas :
<span id="x28_60" class="vn">60</span> et convertet in te omnes afflictiones Ægypti, quas timuisti, et adhærebunt tibi.
<span id="x28_61" class="vn">61</span> Insuper et universos languores, et plagas, quæ non sunt scriptæ in volumine legis hujus, inducet Dominus super te, donec te conterat :
<span id="x28_62" class="vn">62</span> et remanebitis pauci numero, qui prius eratis sicut astra cæli præ multitudine, quoniam non audisti vocem Domini Dei tui.
<span id="x28_63" class="vn">63</span> Et sicut ante lætatus est Dominus super vos, bene vobis faciens, vosque multiplicans : sic lætabitur disperdens vos atque subvertens, ut auferamini de terra, ad quam ingredieris possidendam.<br class="calibre6"/><br class="calibre6"/>
<span id="x28_64" class="vn">64</span> Disperget te Dominus in omnes populos, a summitate terræ usque ad terminos ejus : et servies ibi diis alienis, quos et tu ignoras et patres tui, lignis et lapidibus.
<span id="x28_65" class="vn">65</span> In gentibus quoque illis non quiesces, neque erit requies vestigio pedis tui. Dabit enim tibi Dominus ibi cor pavidum, et deficientes oculos, et animam consumptam mœrore :
<span id="x28_66" class="vn">66</span> et erit vita tua quasi pendens ante te. Timebis nocte et die, et non credes vitæ tuæ.
<span id="x28_67" class="vn">67</span> Mane dices : Quis mihi det vesperum ? et vespere : Quis mihi det mane ? propter cordis tui formidinem, qua terreberis, et propter ea, quæ tuis videbis oculis.
<span id="x28_68" class="vn">68</span> Reducet te Dominus classibus in Ægyptum per viam de qua dixit tibi ut eam amplius non videres. Ibi venderis inimicis tuis in servos et ancillas, et non erit qui emat.
</div><div class="calibre5" id="calibre_pb_28"></div></body></html>
