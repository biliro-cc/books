<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Romanos - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Debemus autem nos firmiores imbecillitates infirmorum sustinere, et non nobis placere.
<span id="x15_2" class="vn">2</span> Unusquisque vestrum proximo suo placeat in bonum, ad ædificationem.
<span id="x15_3" class="vn">3</span> Etenim Christus non sibi placuit, sed sicut scriptum est : Improperia improperantium tibi ceciderunt super me.
<span id="x15_4" class="vn">4</span> Quæcumque enim scripta sunt, ad nostram doctrinam scripta sunt : ut per patientiam, et consolationem Scripturarum, spem habeamus.
<span id="x15_5" class="vn">5</span> Deus autem patientiæ et solatii det vobis idipsum sapere in alterutrum secundum Jesum Christum :
<span id="x15_6" class="vn">6</span> ut unanimes, uno ore honorificetis Deum et patrem Domini nostri Jesu Christi.
<span id="x15_7" class="vn">7</span> Propter quod suscipite invicem, sicut et Christus suscepit vos in honorem Dei.
<span id="x15_8" class="vn">8</span> Dico enim Christum Jesum ministrum fuisse circumcisionis propter veritatem Dei, ad confirmandas promissiones patrum :
<span id="x15_9" class="vn">9</span> gentes autem super misericordia honorare Deum, sicut scriptum est : Propterea confitebor tibi in gentibus, Domine, et nomini tuo cantabo.
<span id="x15_10" class="vn">10</span> Et iterum dicit : Lætamini gentes cum plebe ejus.
<span id="x15_11" class="vn">11</span> Et iterum : Laudate omnes gentes Dominum : et magnificate eum omnes populi.
<span id="x15_12" class="vn">12</span> Et rursus Isaias ait : Erit radix Jesse, et qui exsurget regere gentes, in eum gentes sperabunt.
<span id="x15_13" class="vn">13</span> Deus autem spei repleat vos omni gaudio, et pace in credendo : ut abundetis in spe, et virtute Spiritus Sancti.<br class="calibre6"/><br class="calibre6"/>
<span id="x15_14" class="vn">14</span> Certus sum autem fratres mei et ego ipse de vobis, quoniam et ipsi pleni estis dilectione, repleti omni scientia, ita ut possitis alterutrum monere.
<span id="x15_15" class="vn">15</span> Audacius autem scripsi vobis fratres ex parte, tamquam in memoriam vos reducens : propter gratiam, quæ data est mihi a Deo,
<span id="x15_16" class="vn">16</span> ut sim minister Christi Jesu in gentibus : sanctificans Evangelium Dei, ut fiat oblatio gentium accepta, et sanctificata in Spiritu Sancto.
<span id="x15_17" class="vn">17</span> Habeo igitur gloriam in Christo Jesu ad Deum.
<span id="x15_18" class="vn">18</span> Non enim audeo aliquid loqui eorum, quæ per me non efficit Christus in obedientiam gentium, verbo et factis :
<span id="x15_19" class="vn">19</span> in virtute signorum, et prodigiorum, in virtute Spiritus Sancti : ita ut ab Jerusalem per circuitum usque ad Illyricum repleverim Evangelium Christi.
<span id="x15_20" class="vn">20</span> Sic autem prædicavi Evangelium hoc, non ubi nominatus est Christus, ne super alienum fundamentum ædificarem :
<span id="x15_21" class="vn">21</span> sed sicut scriptum est : Quibus non est annuntiatum de eo, videbunt : et qui non audierunt, intelligent.<br class="calibre6"/><br class="calibre6"/>
<span id="x15_22" class="vn">22</span> Propter quod et impediebar plurimum venire ad vos, et prohibitus sum usque adhuc.
<span id="x15_23" class="vn">23</span> Nunc vero ulterius locum non habens in his regionibus, cupiditatem autem habens veniendi ad vos ex multis jam præcedentibus annis :
<span id="x15_24" class="vn">24</span> cum in Hispaniam proficisci cœpero, spero quod præteriens videam vos, et a vobis deducar illuc, si vobis primum ex parte fruitus fuero.
<span id="x15_25" class="vn">25</span> Nunc igitur proficiscar in Jerusalem ministrare sanctis.
<span id="x15_26" class="vn">26</span> Probaverunt enim Macedonia et Achaia collationem aliquam facere in pauperes sanctorum, qui sunt in Jerusalem.
<span id="x15_27" class="vn">27</span> Placuit enim eis : et debitores sunt eorum. Nam si spiritualium eorum participes facti sunt gentiles, debent et in carnalibus ministrare illis.
<span id="x15_28" class="vn">28</span> Hoc igitur cum consummavero, et assignavero eis fructum hunc, per vos proficiscar in Hispaniam.
<span id="x15_29" class="vn">29</span> Scio autem quoniam veniens ad vos, in abundantia benedictionis Evangelii Christi veniam.
<span id="x15_30" class="vn">30</span> Obsecro ergo vos fratres per Dominum nostrum Jesum Christum, et per caritatem Sancti Spiritus, ut adjuvetis me in orationibus vestris pro me ad Deum,
<span id="x15_31" class="vn">31</span> ut liberer ab infidelibus, qui sunt in Judæa, et obsequii mei oblatio accepta fiat in Jerusalem sanctis,
<span id="x15_32" class="vn">32</span> ut veniam ad vos in gaudio per voluntatem Dei, et refrigerer vobiscum.
<span id="x15_33" class="vn">33</span> Deus autem pacis sit cum omnibus vobis. Amen.
</div><div class="calibre5" id="calibre_pb_15"></div></body></html>
