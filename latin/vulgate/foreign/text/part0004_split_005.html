<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Locutusque est Dominus ad Moysen, dicens :
<span id="x5_2" class="vn">2</span> Præcipe filiis Israël, ut ejiciant de castris omnem leprosum, et qui semine fluit, pollutusque est super mortuo :
<span id="x5_3" class="vn">3</span> tam masculum quam feminam ejicite de castris, ne contaminent ea cum habitaverint vobiscum.
<span id="x5_4" class="vn">4</span> Feceruntque ita filii Israël, et ejecerunt eos extra castra, sicut locutus erat Dominus Moysi.
<span id="x5_5" class="vn">5</span> Locutusque est Dominus ad Moysen, dicens :
<span id="x5_6" class="vn">6</span> Loquere ad filios Israël : Vir, sive mulier, cum fecerint ex omnibus peccatis, quæ solent hominibus accidere, et per negligentiam transgressi fuerint mandatum Domini, atque deliquerint,
<span id="x5_7" class="vn">7</span> confitebuntur peccatum suum, et reddent ipsum caput, quintamque partem desuper, ei in quem peccaverint.
<span id="x5_8" class="vn">8</span> Sin autem non fuerit qui recipiat, dabunt Domino, et erit sacerdotis, excepto ariete, qui offertur pro expiatione, ut sit placabilis hostia.
<span id="x5_9" class="vn">9</span> Omnes quoque primitiæ, quas offerunt filii Israël, ad sacerdotem pertinent :
<span id="x5_10" class="vn">10</span> et quidquid in sanctuarium offertur a singulis, et traditur manibus sacerdotis, ipsius erit.<br class="calibre6"/><br class="calibre6"/>
<span id="x5_11" class="vn">11</span> Locutusque est Dominus ad Moysen, dicens :
<span id="x5_12" class="vn">12</span> Loquere ad filios Israël, et dices ad eos : Vir cujus uxor erraverit, maritumque contemnens
<span id="x5_13" class="vn">13</span> dormierit cum altero viro, et hoc maritus deprehendere non quiverit, sed latet adulterium, et testibus argui non potest, quia non est inventa in stupro :
<span id="x5_14" class="vn">14</span> si spiritus zelotypiæ concitaverit virum contra uxorem suam, quæ vel polluta est, vel falsa suspicione appetitur :
<span id="x5_15" class="vn">15</span> adducet eam ad sacerdotem, et offeret oblationem pro illa, decimam partem sati farinæ hordeaceæ : non fundet super eam oleum, nec imponet thus : quia sacrificium zelotypiæ est, et oblatio investigans adulterium.
<span id="x5_16" class="vn">16</span> Offeret igitur eam sacerdos, et statuet coram Domino,
<span id="x5_17" class="vn">17</span> assumetque aquam sanctam in vase fictili, et pauxillum terræ de pavimento tabernaculi mittet in eam.
<span id="x5_18" class="vn">18</span> Cumque steterit mulier in conspectu Domini, discooperiet caput ejus, et ponet super manus illius sacrificium recordationis, et oblationem zelotypiæ : ipse autem tenebit aquas amarissimas, in quibus cum execratione maledicta congessit.
<span id="x5_19" class="vn">19</span> Adjurabitque eam, et dicet : Si non dormivit vir alienus tecum, et si non polluta es deserto mariti thoro, non te nocebunt aquæ istæ amarissimæ, in quas maledicta congessi.
<span id="x5_20" class="vn">20</span> Sin autem declinasti a viro tuo, atque polluta es, et concubuisti cum altero viro :
<span id="x5_21" class="vn">21</span> his maledictionibus subjacebis : det te Dominus in maledictionem, exemplumque cunctorum in populo suo : putrescere faciat femur tuum, et tumens uterus tuus disrumpatur.
<span id="x5_22" class="vn">22</span> Ingrediantur aquæ maledictæ in ventrem tuum, et utero tumescente putrescat femur. Et respondebit mulier : Amen, amen.
<span id="x5_23" class="vn">23</span> Scribetque sacerdos in libello ista maledicta, et delebit ea aquis amarissimis, in quas maledicta congessit,
<span id="x5_24" class="vn">24</span> et dabit ei bibere. Quas cum exhauserit,
<span id="x5_25" class="vn">25</span> tollet sacerdos de manu ejus sacrificium zelotypiæ, et elevabit illud coram Domino, imponetque illud super altare, ita dumtaxat ut prius :
<span id="x5_26" class="vn">26</span> pugillum sacrificii tollat de eo, quod offertur, et incendat super altare : et sic potum det mulieri aquas amarissimas.
<span id="x5_27" class="vn">27</span> Quas cum biberit, si polluta est, et contempto viro adulterii rea, pertransibunt eam aquæ maledictionis, et inflato ventre, computrescet femur : eritque mulier in maledictionem, et in exemplum omni populo.
<span id="x5_28" class="vn">28</span> Quod si polluta non fuerit, erit innoxia, et faciet liberos.
<span id="x5_29" class="vn">29</span> Ista est lex zelotypiæ. Si declinaverit mulier a viro suo, et si polluta fuerit,
<span id="x5_30" class="vn">30</span> maritusque zelotypiæ spiritu concitatus adduxerit eam in conspectu Domini, et fecerit ei sacerdos juxta omnia quæ scripta sunt :
<span id="x5_31" class="vn">31</span> maritus absque culpa erit, et illa recipiet iniquitatem suam.
</div><div class="calibre5" id="calibre_pb_5"></div></body></html>
