<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c41" id="c41"><span class="chapter-num">41</span></a> <span id="x41_1" class="vn">1</span> Post duos annos vidit Pharao somnium. Putabat se stare super fluvium,
<span id="x41_2" class="vn">2</span> de quo ascendebant septem boves, pulchræ et crassæ nimis : et pascebantur in locis palustribus.
<span id="x41_3" class="vn">3</span> Aliæ quoque septem emergebant de flumine, fœdæ confectæque macie : et pascebantur in ipsa amnis ripa in locis virentibus :
<span id="x41_4" class="vn">4</span> devoraveruntque eas, quarum mira species et habitudo corporum erat. Expergefactus Pharao,
<span id="x41_5" class="vn">5</span> rursum dormivit, et vidit alterum somnium : septem spicæ pullulabant in culmo uno plenæ atque formosæ :
<span id="x41_6" class="vn">6</span> aliæ quoque totidem spicæ tenues, et percussæ uredine oriebantur,
<span id="x41_7" class="vn">7</span> devorantes omnium priorum pulchritudinem. Evigilans Pharao post quietem,
<span id="x41_8" class="vn">8</span> et facto mane, pavore perterritus, misit ad omnes conjectores Ægypti, cunctosque sapientes, et accersitis narravit somnium, nec erat qui interpretaretur.
<span id="x41_9" class="vn">9</span> Tunc demum reminiscens pincernarum magister, ait : Confiteor peccatum meum :
<span id="x41_10" class="vn">10</span> iratus rex servis suis, me et magistrum pistorum retrudi jussit in carcerem principis militum :
<span id="x41_11" class="vn">11</span> ubi una nocte uterque vidimus somnium præsagum futurorum.
<span id="x41_12" class="vn">12</span> Erat ibi puer hebræus, ejusdem ducis militum famulus : cui narrantes somnia,
<span id="x41_13" class="vn">13</span> audivimus quidquid postea rei probavit eventus ; ego enim redditus sum officio meo, et ille suspensus est in cruce.
<span id="x41_14" class="vn">14</span> Protinus ad regis imperium eductum de carcere Joseph totonderunt : ac veste mutata obtulerunt ei.
<span id="x41_15" class="vn">15</span> Cui ille ait : Vidi somnia, nec est qui edisserat : quæ audivi te sapientissime conjicere.
<span id="x41_16" class="vn">16</span> Respondit Joseph : Absque me Deus respondebit prospera Pharaoni.
<span id="x41_17" class="vn">17</span> Narravit ergo Pharao quod viderat : Putabam me stare super ripam fluminis,
<span id="x41_18" class="vn">18</span> et septem boves de amne conscendere, pulchras nimis, et obesis carnibus : quæ in pastu paludis virecta carpebant.
<span id="x41_19" class="vn">19</span> Et ecce, has sequebantur aliæ septem boves, in tantum deformes et macilentæ, ut numquam tales in terra Ægypti viderim :
<span id="x41_20" class="vn">20</span> quæ, devoratis et consumptis prioribus,
<span id="x41_21" class="vn">21</span> nullum saturitatis dedere vestigium : sed simili macie et squalore torpebant. Evigilans, rursus sopore depressus,
<span id="x41_22" class="vn">22</span> vidi somnium. Septem spicæ pullulabant in culmo uno plenæ atque pulcherrimæ.
<span id="x41_23" class="vn">23</span> Aliæ quoque septem tenues et percussæ uredine, oriebantur e stipula :
<span id="x41_24" class="vn">24</span> quæ priorum pulchritudinem devoraverunt. Narravi conjectoribus somnium, et nemo est qui edisserat.
<span id="x41_25" class="vn">25</span> Respondit Joseph : Somnium regis unum est : quæ facturus est Deus, ostendit Pharaoni.
<span id="x41_26" class="vn">26</span> Septem boves pulchræ, et septem spicæ plenæ, septem ubertatis anni sunt : eamdemque vim somnii comprehendunt.
<span id="x41_27" class="vn">27</span> Septem quoque boves tenues atque macilentæ, quæ ascenderunt post eas, et septem spicæ tenues, et vento urente percussæ, septem anni venturæ sunt famis.
<span id="x41_28" class="vn">28</span> Qui hoc ordine complebuntur :
<span id="x41_29" class="vn">29</span> ecce septem anni venient fertilitatis magnæ in universa terra Ægypti,
<span id="x41_30" class="vn">30</span> quos sequentur septem anni alii tantæ sterilitatis, ut oblivioni tradatur cuncta retro abundantia : consumptura est enim fames omnem terram,
<span id="x41_31" class="vn">31</span> et ubertatis magnitudinem perditura est inopiæ magnitudo.
<span id="x41_32" class="vn">32</span> Quod autem vidisti secundo ad eamdem rem pertinens somnium : firmitatis indicium est, eo quod fiat sermo Dei, et velocius impleatur.
<span id="x41_33" class="vn">33</span> Nunc ergo provideat rex virum sapientem et industrium, et præficiat eum terræ Ægypti :
<span id="x41_34" class="vn">34</span> qui constituat præpositos per cunctas regiones : et quintam partem fructuum per septem annos fertilitatis,
<span id="x41_35" class="vn">35</span> qui jam nunc futuri sunt, congreget in horrea : et omne frumentum sub Pharaonis potestate condatur, serveturque in urbibus.
<span id="x41_36" class="vn">36</span> Et præparetur futuræ septem annorum fami, quæ oppressura est Ægyptum, et non consumetur terra inopia.
<span id="x41_37" class="vn">37</span> Placuit Pharaoni consilium et cunctis ministris ejus :
<span id="x41_38" class="vn">38</span> locutusque est ad eos : Num invenire poterimus talem virum, qui spiritu Dei plenus sit ?
<span id="x41_39" class="vn">39</span> Dixit ergo ad Joseph : Quia ostendit tibi Deus omnia quæ locutus es, numquid sapientiorem et consimilem tui invenire potero ?<br class="calibre6"/><br class="calibre6"/>
<span id="x41_40" class="vn">40</span> Tu eris super domum meam, et ad tui oris imperium cunctus populus obediet : uno tantum regni solio te præcedam.
<span id="x41_41" class="vn">41</span> Dixitque rursus Pharao ad Joseph : Ecce, constitui te super universam terram Ægypti.
<span id="x41_42" class="vn">42</span> Tulitque annulum de manu sua, et dedit eum in manu ejus : vestivitque eum stola byssina, et collo torquem auream circumposuit.
<span id="x41_43" class="vn">43</span> Fecitque eum ascendere super currum suum secundum, clamante præcone, ut omnes coram eo genu flecterent, et præpositum esse scirent universæ terræ Ægypti.
<span id="x41_44" class="vn">44</span> Dixit quoque rex ad Joseph : Ego sum Pharao : absque tuo imperio non movebit quisquam manum aut pedem in omni terra Ægypti.
<span id="x41_45" class="vn">45</span> Vertitque nomen ejus, et vocavit eum, lingua ægyptiaca, Salvatorem mundi. Deditque illi uxorem Aseneth filiam Putiphare sacerdotis Heliopoleos. Egressus est itaque Joseph ad terram Ægypti
<span id="x41_46" class="vn">46</span> (triginta autem annorum erat quando stetit in conspectu regis Pharaonis), et circuivit omnes regiones Ægypti.
<span id="x41_47" class="vn">47</span> Venitque fertilitas septem annorum : et in manipulos redactæ segetes congregatæ sunt in horrea Ægypti.
<span id="x41_48" class="vn">48</span> Omnis etiam frugum abundantia in singulis urbibus condita est.
<span id="x41_49" class="vn">49</span> Tantaque fuit abundantia tritici, ut arenæ maris coæquaretur, et copia mensuram excederet.
<span id="x41_50" class="vn">50</span> Nati sunt autem Joseph filii duo antequam veniret fames : quos peperit ei Aseneth filia Putiphare sacerdotis Heliopoleos.
<span id="x41_51" class="vn">51</span> Vocavitque nomen primogeniti Manasses, dicens : Oblivisci me fecit Deus omnium laborum meorum, et domus patris mei.
<span id="x41_52" class="vn">52</span> Nomen quoque secundi appellavit Ephraim, dicens : Crescere me fecit Deus in terra paupertatis meæ.
<span id="x41_53" class="vn">53</span> Igitur transactis septem ubertatis annis, qui fuerant in Ægypto,
<span id="x41_54" class="vn">54</span> cœperunt venire septem anni inopiæ, quos prædixerat Joseph : et in universo orbe fames prævaluit, in cuncta autem terra Ægypti panis erat.
<span id="x41_55" class="vn">55</span> Qua esuriente, clamavit populus ad Pharaonem, alimenta petens. Quibus ille respondit : Ite ad Joseph : et quidquid ipse vobis dixerit, facite.
<span id="x41_56" class="vn">56</span> Crescebat autem quotidie fames in omni terra : aperuitque Joseph universa horrea, et vendebat Ægyptiis : nam et illos oppresserat fames.
<span id="x41_57" class="vn">57</span> Omnesque provinciæ veniebant in Ægyptum, ut emerent escas, et malum inopiæ temperarent.
</div><div class="calibre5" id="calibre_pb_41"></div></body></html>
