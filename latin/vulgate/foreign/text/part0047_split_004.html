<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Tunc Jesus ductus est in desertum a Spiritu, ut tentaretur a diabolo.
<span id="x4_2" class="vn">2</span> Et cum jejunasset quadraginta diebus, et quadraginta noctibus, postea esuriit.
<span id="x4_3" class="vn">3</span> Et accedens tentator dixit ei : Si Filius Dei es, dic ut lapides isti panes fiant.
<span id="x4_4" class="vn">4</span> Qui respondens dixit : Scriptum est : Non in solo pane vivit homo, sed in omni verbo, quod procedit de ore Dei.
<span id="x4_5" class="vn">5</span> Tunc assumpsit eum diabolus in sanctam civitatem, et statuit eum super pinnaculum templi,
<span id="x4_6" class="vn">6</span> et dixit ei : Si Filius Dei es, mitte te deorsum. Scriptum est enim : Quia angelis suis mandavit de te, et in manibus tollent te, ne forte offendas ad lapidem pedem tuum.
<span id="x4_7" class="vn">7</span> Ait illi Jesus : Rursum scriptum est : Non tentabis Dominum Deum tuum.
<span id="x4_8" class="vn">8</span> Iterum assumpsit eum diabolus in montem excelsum valde : et ostendit ei omnia regna mundi, et gloriam eorum,
<span id="x4_9" class="vn">9</span> et dixit ei : Hæc omnia tibi dabo, si cadens adoraveris me.
<span id="x4_10" class="vn">10</span> Tunc dicit ei Jesus : Vade Satana : Scriptum est enim : Dominum Deum tuum adorabis, et illi soli servies.
<span id="x4_11" class="vn">11</span> Tunc reliquit eum diabolus : et ecce angeli accesserunt, et ministrabant ei.<br class="calibre6"/><br class="calibre6"/>
<span id="x4_12" class="vn">12</span> Cum autem audisset Jesus quod Joannes traditus esset, secessit in Galilæam :
<span id="x4_13" class="vn">13</span> et, relicta civitate Nazareth, venit, et habitavit in Capharnaum maritima, in finibus Zabulon et Nephthalim :
<span id="x4_14" class="vn">14</span> ut adimpleretur quod dictum est per Isaiam prophetam :
<div class="poetry"><span id="x4_15" class="vn">15</span> Terra Zabulon, et terra Nephthalim,<br class="calibre6"/> via maris trans Jordanem,<br class="calibre6"/> Galilæa gentium :<br class="calibre6"/>
<span id="x4_16" class="vn">16</span> populus, qui sedebat in tenebris,<br class="calibre6"/> vidit lucem magnam :<br class="calibre6"/> et sedentibus in regione umbræ mortis,<br class="calibre6"/> lux orta est eis.</div>
<span id="x4_17" class="vn">17</span> Exinde cœpit Jesus prædicare, et dicere : Pœnitentiam agite : appropinquavit enim regnum cælorum.<br class="calibre6"/><br class="calibre6"/>
<span id="x4_18" class="vn">18</span> Ambulans autem Jesus juxta mare Galilææ, vidit duos fratres, Simonem, qui vocatur Petrus, et Andream fratrem ejus, mittentes rete in mare (erant enim piscatores),
<span id="x4_19" class="vn">19</span> et ait illis : Venite post me, et faciam vos fieri piscatores hominum.
<span id="x4_20" class="vn">20</span> At illi continuo relictis retibus secuti sunt eum.
<span id="x4_21" class="vn">21</span> Et procedens inde, vidit alios duos fratres, Jacobum Zebedæi, et Joannem fratrem ejus, in navi cum Zebedæo patre eorum, reficientes retia sua : et vocavit eos.
<span id="x4_22" class="vn">22</span> Illi autem statim relictis retibus et patre, secuti sunt eum.
<span id="x4_23" class="vn">23</span> Et circuibat Jesus totam Galilæam, docens in synagogis eorum, et prædicans Evangelium regni : et sanans omnem languorem, et omnem infirmitatem in populo.
<span id="x4_24" class="vn">24</span> Et abiit opinio ejus in totam Syriam, et obtulerunt ei omnes male habentes, variis languoribus, et tormentis comprehensos, et qui dæmonia habebant, et lunaticos, et paralyticos, et curavit eos :
<span id="x4_25" class="vn">25</span> et secutæ sunt eum turbæ multæ de Galilæa, et Decapoli, et de Jerosolymis, et de Judæa, et de trans Jordanem.
</div><div class="calibre5" id="calibre_pb_4"></div></body></html>
