<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Isaias - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c40" id="c40"><span class="chapter-num">40</span></a><div class="poetry"> <span id="x40_1" class="vn">1</span> Consolamini, consolamini, popule meus,<br class="calibre6"/> dicit Deus vester.<br class="calibre6"/>
<span id="x40_2" class="vn">2</span> Loquimini ad cor Jerusalem,<br class="calibre6"/> et advocate eam,<br class="calibre6"/> quoniam completa est malitia ejus,<br class="calibre6"/> dimissa est iniquitas illius :<br class="calibre6"/> suscepit de manu Domini duplicia<br class="calibre6"/> pro omnibus peccatis suis.<br class="calibre6"/>
<span id="x40_3" class="vn">3</span> Vox clamantis in deserto :<br class="calibre6"/> Parate viam Domini,<br class="calibre6"/> rectas facite in solitudine semitas Dei nostri.<br class="calibre6"/>
<span id="x40_4" class="vn">4</span> Omnis vallis exaltabitur,<br class="calibre6"/> et omnis mons et collis humiliabitur,<br class="calibre6"/> et erunt prava in directa,<br class="calibre6"/> et aspera in vias planas :<br class="calibre6"/>
<span id="x40_5" class="vn">5</span> et revelabitur gloria Domini,<br class="calibre6"/> et videbit omnis caro pariter<br class="calibre6"/> quod os Domini locutum est.<br class="calibre6"/>
<span id="x40_6" class="vn">6</span> Vox dicentis : Clama.<br class="calibre6"/> Et dixi : Quid clamabo ?<br class="calibre6"/> Omnis caro fœnum,<br class="calibre6"/> et omnis gloria ejus quasi flos agri.<br class="calibre6"/>
<span id="x40_7" class="vn">7</span> Exsiccatum est fœnum, et cecidit flos,<br class="calibre6"/> quia spiritus Domini sufflavit in eo.<br class="calibre6"/> Vere fœnum est populus :<br class="calibre6"/>
<span id="x40_8" class="vn">8</span> exsiccatum est fœnum, et cecidit flos ;<br class="calibre6"/> verbum autem Domini nostri manet in æternum.<br class="calibre6"/>
<span id="x40_9" class="vn">9</span> Super montem excelsum ascende,<br class="calibre6"/> tu qui evangelizas Sion ;<br class="calibre6"/> exalta in fortitudine vocem tuam,<br class="calibre6"/> qui evangelizas Jerusalem :<br class="calibre6"/> exalta, noli timere.<br class="calibre6"/> Dic civitatibus Juda :<br class="calibre6"/> Ecce Deus vester :<br class="calibre6"/>
<span id="x40_10" class="vn">10</span> ecce Dominus Deus in fortitudine veniet,<br class="calibre6"/> et brachium ejus dominabitur :<br class="calibre6"/> ecce merces ejus cum eo,<br class="calibre6"/> et opus illius coram illo.<br class="calibre6"/>
<span id="x40_11" class="vn">11</span> Sicut pastor gregem suum pascet,<br class="calibre6"/> in brachio suo congregabit agnos,<br class="calibre6"/> et in sinu suo levabit ;<br class="calibre6"/> fœtas ipse portabit.<br class="calibre6"/>
<span id="x40_12" class="vn">12</span> Quis mensus est pugillo aquas,<br class="calibre6"/> et cælos palmo ponderavit ?<br class="calibre6"/> quis appendit tribus digitis molem terræ,<br class="calibre6"/> et liberavit in pondere montes,<br class="calibre6"/> et colles in statera ?<br class="calibre6"/>
<span id="x40_13" class="vn">13</span> Quis adjuvit spiritum Domini ?<br class="calibre6"/> aut quis consiliarius ejus fuit, et ostendit illi ?<br class="calibre6"/>
<span id="x40_14" class="vn">14</span> cum quo iniit consilium, et instruxit eum,<br class="calibre6"/> et docuit eum semitam justitiæ,<br class="calibre6"/> et erudivit eum scientiam,<br class="calibre6"/> et viam prudentiæ ostendit illi ?<br class="calibre6"/>
<span id="x40_15" class="vn">15</span> Ecce gentes quasi stilla situlæ,<br class="calibre6"/> et quasi momentum stateræ reputatæ sunt ;<br class="calibre6"/> ecce insulæ quasi pulvis exiguus.<br class="calibre6"/>
<span id="x40_16" class="vn">16</span> Et Libanus non sufficiet ad succendendum,<br class="calibre6"/> et animalia ejus non sufficient ad holocaustum.<br class="calibre6"/>
<span id="x40_17" class="vn">17</span> Omnes gentes quasi non sint, sic sunt coram eo,<br class="calibre6"/> et quasi nihilum et inane reputatæ sunt ei.</div><br class="calibre6"/><br class="calibre6"/>
<div class="poetry"><span id="x40_18" class="vn">18</span> Cui ergo similem fecisti Deum ?<br class="calibre6"/> aut quam imaginem ponetis ei ?<br class="calibre6"/>
<span id="x40_19" class="vn">19</span> Numquid sculptile conflavit faber ?<br class="calibre6"/> aut aurifex auro figuravit illud,<br class="calibre6"/> et laminis argenteis argentarius ?<br class="calibre6"/>
<span id="x40_20" class="vn">20</span> Forte lignum et imputribile elegit ;<br class="calibre6"/> artifex sapiens quærit<br class="calibre6"/> quomodo statuat simulacrum, quod non moveatur.<br class="calibre6"/>
<span id="x40_21" class="vn">21</span> Numquid non scitis ? numquid non audistis ?<br class="calibre6"/> numquid non annuntiatum est vobis ab initio ?<br class="calibre6"/> numquid non intellexistis fundamenta terræ ?<br class="calibre6"/>
<span id="x40_22" class="vn">22</span> Qui sedet super gyrum terræ,<br class="calibre6"/> et habitatores ejus sunt quasi locustæ ;<br class="calibre6"/> qui extendit velut nihilum cælos,<br class="calibre6"/> et expandit eos sicut tabernaculum ad inhabitandum ;<br class="calibre6"/>
<span id="x40_23" class="vn">23</span> qui dat secretorum scrutatores quasi non sint,<br class="calibre6"/> judices terræ velut inane fecit.<br class="calibre6"/>
<span id="x40_24" class="vn">24</span> Et quidem neque plantatus, neque satus,<br class="calibre6"/> neque radicatus in terra truncus eorum ;<br class="calibre6"/> repente flavit in eos, et aruerunt,<br class="calibre6"/> et turbo quasi stipulam auferet eos.<br class="calibre6"/>
<span id="x40_25" class="vn">25</span> Et cui assimilastis me, et adæquastis ?<br class="calibre6"/> dicit Sanctus.<br class="calibre6"/>
<span id="x40_26" class="vn">26</span> Levate in excelsum oculos vestros, et videte<br class="calibre6"/> quis creavit hæc :<br class="calibre6"/> qui educit in numero militiam eorum,<br class="calibre6"/> et omnes ex nomine vocat ;<br class="calibre6"/> præ multitudine fortitudinis et roboris, virtutisque ejus,<br class="calibre6"/> neque unum reliquum fuit.<br class="calibre6"/>
<span id="x40_27" class="vn">27</span> Quare dicis, Jacob,<br class="calibre6"/> et loqueris, Israël :<br class="calibre6"/> Abscondita est via mea a Domino,<br class="calibre6"/> et a Deo meo judicium meum transivit ?<br class="calibre6"/>
<span id="x40_28" class="vn">28</span> Numquid nescis, aut non audisti ?<br class="calibre6"/> Deus sempiternus Dominus,<br class="calibre6"/> qui creavit terminos terræ :<br class="calibre6"/> non deficiet, neque laborabit,<br class="calibre6"/> nec est investigatio sapientiæ ejus.<br class="calibre6"/>
<span id="x40_29" class="vn">29</span> Qui dat lasso virtutem,<br class="calibre6"/> et his qui non sunt, fortitudinem et robur multiplicat.<br class="calibre6"/>
<span id="x40_30" class="vn">30</span> Deficient pueri, et laborabunt,<br class="calibre6"/> et juvenes in infirmitate cadent ;<br class="calibre6"/>
<span id="x40_31" class="vn">31</span> qui autem sperant in Domino mutabunt fortitudinem,<br class="calibre6"/> assument pennas sicut aquilæ :<br class="calibre6"/> current et non laborabunt,<br class="calibre6"/> ambulabunt et non deficient.</div>
</div><div class="calibre5" id="calibre_pb_40"></div></body></html>
