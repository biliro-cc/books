<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Corinthios I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c9" id="c9"><span class="chapter-num">9</span></a> <span id="x9_1" class="vn">1</span> Non sum liber ? non sum Apostolus ? nonne Christum Jesum Dominum nostrum vidi ? nonne opus meum vos estis in Domino ?
<span id="x9_2" class="vn">2</span> Et si aliis non sum Apostolus, sed tamen vobis sum : nam signaculum apostolatus mei vos estis in Domino.
<span id="x9_3" class="vn">3</span> Mea defensio apud eos qui me interrogant, hæc est :
<span id="x9_4" class="vn">4</span> Numquid non habemus potestatem manducandi et bibendi ?
<span id="x9_5" class="vn">5</span> numquid non habemus potestatem mulierem sororem circumducendi sicut et ceteri Apostoli, et fratres Domini, et Cephas ?
<span id="x9_6" class="vn">6</span> aut ego solus, et Barnabas, non habemus potestatem hoc operandi ?
<span id="x9_7" class="vn">7</span> Quis militat suis stipendiis umquam ? quis plantat vineam, et de fructu ejus non edit ? quis pascit gregem, et de lacte gregis non manducat ?
<span id="x9_8" class="vn">8</span> Numquid secundum hominem hæc dico ? an et lex hæc non dicit ?
<span id="x9_9" class="vn">9</span> Scriptum est enim in lege Moysi : Non alligabis os bovi trituranti. Numquid de bobus cura est Deo ?
<span id="x9_10" class="vn">10</span> an propter nos utique hoc dicit ? Nam propter nos scripta sunt : quoniam debet in spe qui arat, arare : et qui triturat, in spe fructus percipiendi.
<span id="x9_11" class="vn">11</span> Si nos vobis spiritualia seminavimus, magnum est si nos carnalia vestra metamus ?
<span id="x9_12" class="vn">12</span> Si alii potestatis vestræ participes sunt, quare non potius nos ? Sed non usi sumus hac potestate : sed omnia sustinemus, ne quod offendiculum demus Evangelio Christi.
<span id="x9_13" class="vn">13</span> Nescitis quoniam qui in sacrario operantur quæ de sacrario sunt, edunt : et qui altari deserviunt, cum altari participant ?
<span id="x9_14" class="vn">14</span> Ita et Dominus ordinavit iis qui Evangelium annuntiant, de Evangelio vivere.
<span id="x9_15" class="vn">15</span> Ego autem nullo horum usus sum. Non autem scripsi hæc ut ita fiant in me : bonum est enim mihi magis mori, quam ut gloriam meam quis evacuet.
<span id="x9_16" class="vn">16</span> Nam si evangelizavero, non est mihi gloria : necessitas enim mihi incumbit : væ enim mihi est, si non evangelizavero.
<span id="x9_17" class="vn">17</span> Si enim volens hoc ago, mercedem habeo : si autem invitus, dispensatio mihi credita est.
<span id="x9_18" class="vn">18</span> Quæ est ergo merces mea ? ut Evangelium prædicans, sine sumptu ponam Evangelium, ut non abutar potestate mea in Evangelio.<br class="calibre6"/><br class="calibre6"/>
<span id="x9_19" class="vn">19</span> Nam cum liber essem ex omnibus, omnium me servum feci, ut plures lucrifacerem.
<span id="x9_20" class="vn">20</span> Et factus sum Judæis tamquam Judæus, ut Judæos lucrarer :
<span id="x9_21" class="vn">21</span> iis qui sub lege sunt, quasi sub lege essem (cum ipse non essem sub lege) ut eos qui sub lege erant, lucrifacerem : iis qui sine lege erant, tamquam sine lege essem (cum sine lege Dei non essem : sed in lege essem Christi) ut lucrifacerem eos qui sine lege erant.
<span id="x9_22" class="vn">22</span> Factus sum infirmis infirmus, ut infirmos lucrifacerem. Omnibus omnia factus sum, ut omnes facerem salvos.
<span id="x9_23" class="vn">23</span> Omnia autem facio propter Evangelium : ut particeps ejus efficiar.
<span id="x9_24" class="vn">24</span> Nescitis quod ii qui in stadio currunt, omnes quidem currunt, sed unus accipit bravium ? Sic currite ut comprehendatis.
<span id="x9_25" class="vn">25</span> Omnis autem qui in agone contendit, ab omnibus se abstinet, et illi quidem ut corruptibilem coronam accipiant : nos autem incorruptam.
<span id="x9_26" class="vn">26</span> Ego igitur sic curro, non quasi in incertum : sic pugno, non quasi aërem verberans :
<span id="x9_27" class="vn">27</span> sed castigo corpus meum, et in servitutem redigo : ne forte cum aliis prædicaverim, ipse reprobus efficiar.
</div><div class="calibre5" id="calibre_pb_9"></div></body></html>
