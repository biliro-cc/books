<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Respondens Moyses ait : Non credent mihi, neque audient vocem meam, sed dicent : Non apparuit tibi Dominus.
<span id="x4_2" class="vn">2</span> Dixit ergo ad eum : Quid est quod tenes in manu tua ? Respondit : Virga.
<span id="x4_3" class="vn">3</span> Dixitque Dominus : Projice eam in terram. Projecit, et versa est in colubrum, ita ut fugeret Moyses.
<span id="x4_4" class="vn">4</span> Dixitque Dominus : Extende manum tuam, et apprehende caudam ejus. Extendit, et tenuit, versaque est in virgam.
<span id="x4_5" class="vn">5</span> Ut credant, inquit, quod apparuerit tibi Dominus Deus patrum suorum, Deus Abraham, Deus Isaac et Deus Jacob.
<span id="x4_6" class="vn">6</span> Dixitque Dominus rursum : Mitte manum tuam in sinum tuum. Quam cum misisset in sinum, protulit leprosam instar nivis.
<span id="x4_7" class="vn">7</span> Retrahe, ait, manum tuam in sinum tuum. Retraxit, et protulit iterum, et erat similis carni reliquæ.
<span id="x4_8" class="vn">8</span> Si non crediderint, inquit, tibi, neque audierint sermonem signi prioris, credent verbo signi sequentis.
<span id="x4_9" class="vn">9</span> Quod si nec duobus quidem his signis crediderint, neque audierint vocem tuam : sume aquam fluminis, et effunde eam super aridam, et quidquid hauseris de fluvio, vertetur in sanguinem.<br class="calibre6"/><br class="calibre6"/>
<span id="x4_10" class="vn">10</span> Ait Moyses : Obsecro, Domine, non sum eloquens ab heri et nudiustertius : et ex quo locutus es ad servum tuum, impeditioris et tardioris linguæ sum.
<span id="x4_11" class="vn">11</span> Dixit Dominus ad eum : Quis fecit os hominis ? aut quis fabricatus est mutum et surdum, videntem et cæcum ? nonne ego ?
<span id="x4_12" class="vn">12</span> Perge, igitur, et ego ero in ore tuo : doceboque te quid loquaris.
<span id="x4_13" class="vn">13</span> At ille : Obsecro, inquit, Domine, mitte quem missurus es.
<span id="x4_14" class="vn">14</span> Iratus Dominus in Moysen, ait : Aaron frater tuus Levites, scio quod eloquens sit : ecce ipse egreditur in occursum tuum, vidensque te lætabitur corde.
<span id="x4_15" class="vn">15</span> Loquere ad eum, et pone verba mea in ore ejus : et ego ero in ore tuo, et in ore illius, et ostendam vobis quid agere debeatis.
<span id="x4_16" class="vn">16</span> Ipse loquetur pro te ad populum, et erit os tuum : tu autem eris ei in his quæ ad Deum pertinent.
<span id="x4_17" class="vn">17</span> Virgam quoque hanc sume in manu tua, in qua facturus es signa.
<span id="x4_18" class="vn">18</span> Abiit Moyses, et reversus est ad Jethro socerum suum, dixitque ei : Vadam et revertar ad fratres meos in Ægyptum, ut videam si adhuc vivant. Cui ait Jethro : Vade in pace.<br class="calibre6"/><br class="calibre6"/>
<span id="x4_19" class="vn">19</span> Dixit ergo Dominus ad Moysen in Madian : Vade, et revertere in Ægyptum, mortui sunt enim omnes qui quærebant animam tuam.
<span id="x4_20" class="vn">20</span> Tulit ergo Moyses uxorem suam, et filios suos, et imposuit eos super asinum : reversusque est in Ægyptum, portans virgam Dei in manu sua.
<span id="x4_21" class="vn">21</span> Dixitque ei Dominus revertenti in Ægyptum : Vide ut omnia ostenta quæ posui in manu tua, facias coram Pharaone : ego indurabo cor ejus, et non dimittet populum.
<span id="x4_22" class="vn">22</span> Dicesque ad eum : Hæc dicit Dominus : Filius meus primogenitus Israël.
<span id="x4_23" class="vn">23</span> Dixi tibi : Dimitte filium meum ut serviat mihi ; et noluisti dimittere eum : ecce ego interficiam filium tuum primogenitum.
<span id="x4_24" class="vn">24</span> Cumque esset in itinere, in diversorio occurrit ei Dominus, et volebat occidere eum.
<span id="x4_25" class="vn">25</span> Tulit idcirco Sephora acutissimam petram, et circumcidit præputium filii sui, tetigitque pedes ejus, et ait : Sponsus sanguinum tu mihi es.
<span id="x4_26" class="vn">26</span> Et dimisit eum postquam dixerat : Sponsus sanguinum ob circumcisionem.
<span id="x4_27" class="vn">27</span> Dixit autem Dominus ad Aaron : Vade in occursum Moysi in desertum. Qui perrexit obviam ei in montem Dei, et osculatus est eum.
<span id="x4_28" class="vn">28</span> Narravitque Moyses Aaron omnia verba Domini quibus miserat eum, et signa quæ mandaverat.
<span id="x4_29" class="vn">29</span> Veneruntque simul, et congregaverunt cunctos seniores filiorum Israël.
<span id="x4_30" class="vn">30</span> Locutusque est Aaron omnia verba quæ dixerat Dominus ad Moysen : et fecit signa coram populo,
<span id="x4_31" class="vn">31</span> et credidit populus. Audieruntque quod visitasset Dominus filios Israël, et respexisset afflictionem illorum : et proni adoraverunt.
</div><div class="calibre5" id="calibre_pb_4"></div></body></html>
