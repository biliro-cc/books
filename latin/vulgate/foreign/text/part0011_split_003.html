<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum III - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Confirmatum est igitur regnum in manu Salomonis, et affinitate conjunctus est Pharaoni regi Ægypti : accepit namque filiam ejus, et adduxit in civitatem David, donec compleret ædificans domum suam, et domum Domini, et murum Jerusalem per circuitum.
<span id="x3_2" class="vn">2</span> Attamen populus immolabat in excelsis : non enim ædificatum erat templum nomini Domini usque in diem illum.
<span id="x3_3" class="vn">3</span> Dilexit autem Salomon Dominum, ambulans in præceptis David patris sui, excepto quod in excelsis immolabat, et accendebat thymiama.
<span id="x3_4" class="vn">4</span> Abiit itaque in Gabaon, ut immolaret ibi : illud quippe erat excelsum maximum : mille hostias in holocaustum obtulit Salomon super altare illud in Gabaon.
<span id="x3_5" class="vn">5</span> Apparuit autem Dominus Salomoni per somnium nocte, dicens : Postula quod vis ut dem tibi.
<span id="x3_6" class="vn">6</span> Et ait Salomon : Tu fecisti cum servo tuo David patre meo misericordiam magnam, sicut ambulavit in conspectu tuo in veritate et justitia, et recto corde tecum : custodisti ei misericordiam tuam grandem, et dedisti ei filium sedentem super thronum ejus, sicut est hodie.
<span id="x3_7" class="vn">7</span> Et nunc Domine Deus, tu regnare fecisti servum tuum pro David patre meo : ego autem sum puer parvulus, et ignorans egressum et introitum meum.
<span id="x3_8" class="vn">8</span> Et servus tuus in medio est populi quem elegisti, populi infiniti, qui numerari et supputari non potest præ multitudine.
<span id="x3_9" class="vn">9</span> Dabis ergo servo tuo cor docile, ut populum tuum judicare possit, et discernere inter bonum et malum. Quis enim poterit judicare populum istum, populum tuum hunc multum ?<br class="calibre6"/><br class="calibre6"/>
<span id="x3_10" class="vn">10</span> Placuit ergo sermo coram Domino, quod Salomon postulasset hujuscemodi rem.
<span id="x3_11" class="vn">11</span> Et dixit Dominus Salomoni : Quia postulasti verbum hoc, et non petisti tibi dies multos, nec divitias, aut animas inimicorum tuorum, sed postulasti tibi sapientiam ad discernendum judicium :
<span id="x3_12" class="vn">12</span> ecce feci tibi secundum sermones tuos, et dedi tibi cor sapiens et intelligens, in tantum ut nullus ante te similis tui fuerit, nec post te surrecturus sit.
<span id="x3_13" class="vn">13</span> Sed et hæc quæ non postulasti, dedi tibi : divitias scilicet, et gloriam, ut nemo fuerit similis tui in regibus cunctis retro diebus.
<span id="x3_14" class="vn">14</span> Si autem ambulaveris in viis meis, et custodieris præcepta mea et mandata mea, sicut ambulavit pater tuus, longos faciam dies tuos.
<span id="x3_15" class="vn">15</span> Igitur evigilavit Salomon, et intellexit quod esset somnium : cumque venisset Jerusalem, stetit coram arca fœderis Domini, et obtulit holocausta, et fecit victimas pacificas, et grande convivium universis famulis suis.<br class="calibre6"/><br class="calibre6"/>
<span id="x3_16" class="vn">16</span> Tunc venerunt duæ mulieres meretrices ad regem, steteruntque coram eo :
<span id="x3_17" class="vn">17</span> quarum una ait : Obsecro, mi domine : ego et mulier hæc habitabamus in domo una, et peperi apud eam in cubiculo.
<span id="x3_18" class="vn">18</span> Tertia autem die postquam ego peperi, peperit et hæc : et eramus simul, nullusque alius nobiscum in domo, exceptis nobis duabus.
<span id="x3_19" class="vn">19</span> Mortuus est autem filius mulieris hujus nocte : dormiens quippe oppressit eum.
<span id="x3_20" class="vn">20</span> Et consurgens intempestæ noctis silentio, tulit filium meum de latere meo, ancillæ tuæ dormientis, et collocavit in sinu suo : suum autem filium, qui erat mortuus, posuit in sinu meo.
<span id="x3_21" class="vn">21</span> Cumque surrexissem mane ut darem lac filio meo, apparuit mortuus : quem diligentius intuens clara luce, deprehendi non esse meum quem genueram.
<span id="x3_22" class="vn">22</span> Responditque altera mulier : Non est ita ut dicis, sed filius tuus mortuus est, meus autem vivit. E contrario illa dicebat : Mentiris : filius quippe meus vivit, et filius tuus mortuus est. Atque in hunc modum contendebant coram rege.
<span id="x3_23" class="vn">23</span> Tunc rex ait : Hæc dicit : Filius meus vivit, et filius tuus mortuus est : et ista respondit : Non, sed filius tuus mortuus est, meus autem vivit.
<span id="x3_24" class="vn">24</span> Dixit ergo rex : Afferte mihi gladium. Cumque attulissent gladium coram rege,
<span id="x3_25" class="vn">25</span> Dividite, inquit, infantem vivum in duas partes, et date dimidiam partem uni, et dimidiam partem alteri.
<span id="x3_26" class="vn">26</span> Dixit autem mulier, cujus filius erat vivus, ad regem (commota sunt quippe viscera ejus super filio suo) : Obsecro, domine, date illi infantem vivum, et nolite interficere eum. E contrario illa dicebat : Nec mihi nec tibi sit, sed dividatur.
<span id="x3_27" class="vn">27</span> Respondit rex, et ait : Date huic infantem vivum, et non occidatur : hæc est enim mater ejus.
<span id="x3_28" class="vn">28</span> Audivit itaque omnis Israël judicium quod judicasset rex, et timuerunt regem, videntes sapientiam Dei esse in eo ad faciendum judicium.
</div><div class="calibre5" id="calibre_pb_3"></div></body></html>
