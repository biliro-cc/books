<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Sapientia - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a><div class="poetry"> <span id="x14_1" class="vn">1</span> Iterum alius navigare cogitans,<br class="calibre6"/> et per feros fluctus iter facere incipiens,<br class="calibre6"/> ligno portante se, fragilius lignum invocat.<br class="calibre6"/>
<span id="x14_2" class="vn">2</span> Illud enim cupiditas acquirendi excogitavit,<br class="calibre6"/> et artifex sapientia fabricavit sua.<br class="calibre6"/>
<span id="x14_3" class="vn">3</span> Tua autem, Pater, providentia gubernat :<br class="calibre6"/> quoniam dedisti et in mari viam,<br class="calibre6"/> et inter fluctus semitam firmissimam,<br class="calibre6"/>
<span id="x14_4" class="vn">4</span> ostendens quoniam potens es ex omnibus salvare,<br class="calibre6"/> etiam si sine arte aliquis adeat mare.<br class="calibre6"/>
<span id="x14_5" class="vn">5</span> Sed ut non essent vacua sapientiæ tuæ opera,<br class="calibre6"/> propter hoc etiam et exiguo ligno credunt homines animas suas,<br class="calibre6"/> et transeuntes mare per ratem liberati sunt.<br class="calibre6"/>
<span id="x14_6" class="vn">6</span> Sed et ab initio cum perirent superbi gigantes,<br class="calibre6"/> spes orbis terrarum ad ratem confugiens,<br class="calibre6"/> remisit sæculo semen nativitatis quæ manu tua erat gubernata.<br class="calibre6"/>
<span id="x14_7" class="vn">7</span> Benedictum est enim lignum per quod fit justitia ;<br class="calibre6"/>
<span id="x14_8" class="vn">8</span> per manus autem quod fit idolum,<br class="calibre6"/> maledictum est et ipsum, et qui fecit illud :<br class="calibre6"/> quia ille quidem operatus est,<br class="calibre6"/> illud autem cum esset fragile, deus cognominatus est.<br class="calibre6"/>
<span id="x14_9" class="vn">9</span> Similiter autem odio sunt Deo impius et impietas ejus ;<br class="calibre6"/>
<span id="x14_10" class="vn">10</span> etenim quod factum est, cum illo qui fecit tormenta patietur.<br class="calibre6"/>
<span id="x14_11" class="vn">11</span> Propter hoc et in idolis nationum non erit respectus,<br class="calibre6"/> quoniam creaturæ Dei in odium factæ sunt,<br class="calibre6"/> et in tentationem animabus hominum,<br class="calibre6"/> et in muscipulam pedibus insipientium.<br class="calibre6"/>
<span id="x14_12" class="vn">12</span> Initium enim fornicationis est exquisitio idolorum,<br class="calibre6"/> et adinventio illorum corruptio vitæ est :<br class="calibre6"/>
<span id="x14_13" class="vn">13</span> neque enim erant ab initio,<br class="calibre6"/> neque erunt in perpetuum.<br class="calibre6"/>
<span id="x14_14" class="vn">14</span> Supervacuitas enim hominum hæc advenit in orbem terrarum,<br class="calibre6"/> et ideo brevis illorum finis est inventus.</div><br class="calibre6"/><br class="calibre6"/>
<div class="poetry"><span id="x14_15" class="vn">15</span> Acerbo enim luctu dolens pater,<br class="calibre6"/> cito sibi rapti filii fecit imaginem ;<br class="calibre6"/> et illum qui tunc quasi homo mortuus fuerat,<br class="calibre6"/> nunc tamquam deum colere cœpit,<br class="calibre6"/> et constituit inter servos suos sacra et sacrificia.<br class="calibre6"/>
<span id="x14_16" class="vn">16</span> Deinde interveniente tempore, convalescente iniqua consuetudine,<br class="calibre6"/> hic error tamquam lex custoditus est,<br class="calibre6"/> et tyrannorum imperio colebantur figmenta.<br class="calibre6"/>
<span id="x14_17" class="vn">17</span> Et hos quos in palam homines honorare non poterant<br class="calibre6"/> propter hoc quod longe essent,<br class="calibre6"/> e longinquo figura eorum allata,<br class="calibre6"/> evidentem imaginem regis quem honorare volebant fecerunt,<br class="calibre6"/> ut illum qui aberat, tamquam præsentem colerent sua sollicitudine.<br class="calibre6"/>
<span id="x14_18" class="vn">18</span> Provexit autem ad horum culturam<br class="calibre6"/> et hos qui ignorabant artificis eximia diligentia.<br class="calibre6"/>
<span id="x14_19" class="vn">19</span> Ille enim, volens placere illi qui se assumpsit,<br class="calibre6"/> elaboravit arte sua ut similitudinem in melius figuraret.<br class="calibre6"/>
<span id="x14_20" class="vn">20</span> Multitudo autem hominum, abducta per speciem operis,<br class="calibre6"/> eum qui ante tempus tamquam homo honoratus fuerat,<br class="calibre6"/> nunc deum æstimaverunt.<br class="calibre6"/>
<span id="x14_21" class="vn">21</span> Et hæc fuit vitæ humanæ deceptio,<br class="calibre6"/> quoniam aut affectui aut regibus deservientes homines,<br class="calibre6"/> incommunicabile nomen lapidibus et lignis imposuerunt.</div><br class="calibre6"/><br class="calibre6"/>
<div class="poetry"><span id="x14_22" class="vn">22</span> Et non suffecerat errasse eos circa Dei scientiam,<br class="calibre6"/> sed et in magno viventes inscientiæ bello,<br class="calibre6"/> tot et tam magna mala pacem appellant.<br class="calibre6"/>
<span id="x14_23" class="vn">23</span> Aut enim filios suos sacrificantes,<br class="calibre6"/> aut obscura sacrificia facientes,<br class="calibre6"/> aut insaniæ plenas vigilias habentes,<br class="calibre6"/>
<span id="x14_24" class="vn">24</span> neque vitam, neque nuptias mundas jam custodiunt :<br class="calibre6"/> sed alius alium per invidiam occidit,<br class="calibre6"/> aut adulterans contristat,<br class="calibre6"/>
<span id="x14_25" class="vn">25</span> et omnia commista sunt : sanguis, homicidium,<br class="calibre6"/> furtum et fictio, corruptio et infidelitas,<br class="calibre6"/> turbatio et perjurium, tumultus bonorum,<br class="calibre6"/>
<span id="x14_26" class="vn">26</span> Dei immemoratio, animarum inquinatio,<br class="calibre6"/> nativitatis immutatio, nuptiarum inconstantia,<br class="calibre6"/> inordinatio mœchiæ et impudicitiæ.<br class="calibre6"/>
<span id="x14_27" class="vn">27</span> Infandorum enim idolorum cultura<br class="calibre6"/> omnis mali causa est, et initium et finis.<br class="calibre6"/>
<span id="x14_28" class="vn">28</span> Aut enim dum lætantur insaniunt,<br class="calibre6"/> aut certe vaticinantur falsa,<br class="calibre6"/> aut vivunt injuste, aut pejerant cito.<br class="calibre6"/>
<span id="x14_29" class="vn">29</span> Dum enim confidunt in idolis quæ sine anima sunt,<br class="calibre6"/> male jurantes noceri se non sperant.<br class="calibre6"/>
<span id="x14_30" class="vn">30</span> Utraque ergo illis evenient digne,<br class="calibre6"/> quoniam male senserunt de Deo, attendentes idolis,<br class="calibre6"/> et juraverunt injuste,<br class="calibre6"/> in dolo contemnentes justitiam.<br class="calibre6"/>
<span id="x14_31" class="vn">31</span> Non enim juratorum virtus,<br class="calibre6"/> sed peccantium pœna,<br class="calibre6"/> perambulat semper injustorum prævaricationem.</div>
</div><div class="calibre5" id="calibre_pb_14"></div></body></html>
