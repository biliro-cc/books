<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Titum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Paulus servus Dei, Apostolus autem Jesu Christi secundum fidem electorum Dei, et agnitionem veritatis, quæ secundum pietatem est
<span id="x1_2" class="vn">2</span> in spem vitæ æternæ, quam promisit qui non mentitur, Deus, ante tempora sæcularia :
<span id="x1_3" class="vn">3</span> manifestavit autem temporibus suis verbum suum in prædicatione, quæ credita est mihi secundum præceptum Salvatoris nostri Dei :
<span id="x1_4" class="vn">4</span> Tito dilecto filio secundum communem fidem, gratia, et pax a Deo Patre, et Christo Jesu Salvatore nostro.<br class="calibre6"/><br class="calibre6"/>
<span id="x1_5" class="vn">5</span> Hujus rei gratia reliqui te Cretæ, ut ea quæ desunt, corrigas, et constituas per civitates presbyteros, sicut et ego disposui tibi,
<span id="x1_6" class="vn">6</span> si quis sine crimine est, unius uxoris vir, filios habens fideles, non in accusatione luxuriæ, aut non subditos.
<span id="x1_7" class="vn">7</span> Oportet enim episcopum sine crimine esse, sicut Dei dispensatorem : non superbum, non iracundum, non vinolentum, non percussorem, non turpis lucri cupidum :
<span id="x1_8" class="vn">8</span> sed hospitalem, benignum, sobrium, justum, sanctum, continentem,
<span id="x1_9" class="vn">9</span> amplectentem eum, qui secundum doctrinam est, fidelem sermonem : ut potens sit exhortari in doctrina sana, et eos qui contradicunt, arguere.<br class="calibre6"/><br class="calibre6"/>
<span id="x1_10" class="vn">10</span> Sunt enim multi etiam inobedientes, vaniloqui, et seductores : maxime qui de circumcisione sunt :
<span id="x1_11" class="vn">11</span> quos oportet redargui : qui universas domos subvertunt, docentes quæ non oportet, turpis lucri gratia.
<span id="x1_12" class="vn">12</span> Dixit quidam ex illis, proprius ipsorum propheta : Cretenses semper mendaces, malæ bestiæ, ventres pigri.
<span id="x1_13" class="vn">13</span> Testimonium hoc verum est. Quam ob causam increpa illos dure, ut sani sint in fide,
<span id="x1_14" class="vn">14</span> non intendentes judaicis fabulis, et mandatis hominum, aversantium se a veritate.
<span id="x1_15" class="vn">15</span> Omnia munda mundis : coinquinatis autem et infidelibus, nihil est mundum, sed inquinatæ sunt eorum et mens et conscientia.
<span id="x1_16" class="vn">16</span> Confitentur se nosse Deum, factis autem negant : cum sint abominati, et incredibiles, et ad omne opus bonum reprobi.
</div><div class="calibre5" id="calibre_pb_1"></div></body></html>
