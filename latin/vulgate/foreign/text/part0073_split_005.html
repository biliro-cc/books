<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Apocalypsis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Et vidi in dextera sedentis supra thronum, librum scriptum intus et foris, signatum sigillis septem.
<span id="x5_2" class="vn">2</span> Et vidi angelum fortem, prædicantem voce magna : Quis est dignus aperire librum, et solvere signacula ejus ?
<span id="x5_3" class="vn">3</span> Et nemo poterat neque in cælo, neque in terra, neque subtus terram aperire librum, neque respicere illum.
<span id="x5_4" class="vn">4</span> Et ego flebam multum, quoniam nemo dignus inventus est aperire librum, nec videre eum.
<span id="x5_5" class="vn">5</span> Et unus de senioribus dixit mihi : Ne fleveris : ecce vicit leo de tribu Juda, radix David, aperire librum, et solvere septem signacula ejus.
<span id="x5_6" class="vn">6</span> Et vidi : et ecce in medio throni et quatuor animalium, et in medio seniorum, Agnum stantem tamquam occisum, habentem cornua septem, et oculos septem : qui sunt septem spiritus Dei, missi in omnem terram.
<span id="x5_7" class="vn">7</span> Et venit : et accepit de dextera sedentis in throno librum.
<span id="x5_8" class="vn">8</span> Et cum aperuisset librum, quatuor animalia, et viginti quatuor seniores ceciderunt coram Agno, habentes singuli citharas, et phialas aureas plenas odoramentorum, quæ sunt orationes sanctorum :
<span id="x5_9" class="vn">9</span> et cantabant canticum novum, dicentes : Dignus es, Domine, accipere librum, et aperire signacula ejus : quoniam occisus es, et redemisti nos Deo in sanguine tuo ex omni tribu, et lingua, et populo, et natione :
<span id="x5_10" class="vn">10</span> et fecisti nos Deo nostro regnum, et sacerdotes : et regnabimus super terram.
<span id="x5_11" class="vn">11</span> Et vidi, et audivi vocem angelorum multorum in circuitu throni, et animalium, et seniorum : et erat numerus eorum millia millium,
<span id="x5_12" class="vn">12</span> dicentium voce magna : Dignus est Agnus, qui occisus est, accipere virtutem, et divinitatem, et sapientiam, et fortitudinem, et honorem, et gloriam, et benedictionem.
<span id="x5_13" class="vn">13</span> Et omnem creaturam, quæ in cælo est, et super terram, et sub terra, et quæ sunt in mari, et quæ in eo : omnes audivi dicentes : Sedenti in throno, et Agno, benedictio et honor, et gloria, et potestas in sæcula sæculorum.
<span id="x5_14" class="vn">14</span> Et quatuor animalia dicebant : Amen. Et viginti quatuor seniores ceciderunt in facies suas : et adoraverunt viventem in sæcula sæculorum.
</div><div class="calibre5" id="calibre_pb_5"></div></body></html>
