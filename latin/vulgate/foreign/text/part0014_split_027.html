<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c27" id="c27"><span class="chapter-num">27</span></a> <span id="x27_1" class="vn">1</span> Viginti quinque annorum erat Joatham cum regnare cœpisset, et sedecim annis regnavit in Jerusalem : nomen matris ejus Jerusa filia Sadoc.
<span id="x27_2" class="vn">2</span> Fecitque quod rectum erat coram Domino, juxta omnia quæ fecerat Ozias pater suus, excepto quod non est ingressus templum Domini : et adhuc populus delinquebat.
<span id="x27_3" class="vn">3</span> Ipse ædificavit portam domus Domini excelsam, et in muro Ophel multa construxit.
<span id="x27_4" class="vn">4</span> Urbes quoque ædificavit in montibus Juda, et in saltibus castella et turres.
<span id="x27_5" class="vn">5</span> Ipse pugnavit contra regem filiorum Ammon, et vicit eos, dederuntque ei filii Ammon in tempore illo centum talenta argenti, et decem millia coros tritici, ac totidem coros hordei : hæc ei præbuerunt filii Ammon in anno secundo et tertio.
<span id="x27_6" class="vn">6</span> Corroboratusque est Joatham, eo quod direxisset vias suas coram Domino Deo suo.
<span id="x27_7" class="vn">7</span> Reliqua autem sermonum Joatham, et omnes pugnæ ejus et opera, scripta sunt in libro regum Israël et Juda.
<span id="x27_8" class="vn">8</span> Viginti quinque annorum erat cum regnare cœpisset, et sedecim annis regnavit in Jerusalem.
<span id="x27_9" class="vn">9</span> Dormivitque Joatham cum patribus suis, et sepelierunt eum in civitate David : et regnavit Achaz filius ejus pro eo.
</div><div class="calibre5" id="calibre_pb_27"></div></body></html>
