<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c34" id="c34"><span class="chapter-num">34</span></a> <span id="x34_1" class="vn">1</span> Ascendit ergo Moyses de campestribus Moab super montem Nebo, in verticem Phasga contra Jericho : ostenditque ei Dominus omnem terram Galaad usque Dan,
<span id="x34_2" class="vn">2</span> et universum Nephthali, terramque Ephraim et Manasse, et omnem terram Juda usque ad mare novissimum,
<span id="x34_3" class="vn">3</span> et australem partem, et latitudinem campi Jericho civitatis palmarum usque Segor.
<span id="x34_4" class="vn">4</span> Dixitque Dominus ad eum : Hæc est terra, pro qua juravi Abraham, Isaac, et Jacob, dicens : Semini tuo dabo eam. Vidisti eam oculis tuis, et non transibis ad illam.
<span id="x34_5" class="vn">5</span> Mortuusque est ibi Moyses servus Domini, in terra Moab, jubente Domino :
<span id="x34_6" class="vn">6</span> et sepelivit eum in valle terræ Moab contra Phogor : et non cognovit homo sepulchrum ejus usque in præsentem diem.
<span id="x34_7" class="vn">7</span> Moyses centum et viginti annorum erat quando mortuus est : non caligavit oculus ejus, nec dentes illius moti sunt.
<span id="x34_8" class="vn">8</span> Fleveruntque eum filii Israël in campestribus Moab triginta diebus : et completi sunt dies planctus lugentium Moysen.
<span id="x34_9" class="vn">9</span> Josue vero filius Nun repletus est spiritu sapientiæ, quia Moyses posuit super eum manus suas. Et obedierunt ei filii Israël, feceruntque sicut præcepit Dominus Moysi.
<span id="x34_10" class="vn">10</span> Et non surrexit ultra propheta in Israël sicut Moyses, quem nosset Dominus facie ad faciem,
<span id="x34_11" class="vn">11</span> in omnibus signis atque portentis, quæ misit per eum, ut faceret in terra Ægypti Pharaoni, et omnibus servis ejus, universæque terræ illius,
<span id="x34_12" class="vn">12</span> et cunctam manum robustam, magnaque mirabilia, quæ fecit Moyses coram universo Israël.</div>
</body></html>
