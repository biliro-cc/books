<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Leviticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c13" id="c13"><span class="chapter-num">13</span></a> <span id="x13_1" class="vn">1</span> Locutusque est Dominus ad Moysen, et Aaron, dicens :
<span id="x13_2" class="vn">2</span> Homo, in cujus cute et carne ortus fuerit diversus color, sive pustula, aut quasi lucens quippiam, id est, plaga lepræ, adducetur ad Aaron sacerdotem, vel ad unum quemlibet filiorum ejus.
<span id="x13_3" class="vn">3</span> Qui cum viderit lepram in cute, et pilos in album mutatos colorem, ipsamque speciem lepræ humiliorem cute et carne reliqua : plaga lepræ est, et ad arbitrium ejus separabitur.<br class="calibre6"/><br class="calibre6"/>
<span id="x13_4" class="vn">4</span> Sin autem lucens candor fuerit in cute, nec humilior carne reliqua, et pili coloris pristini, recludet eum sacerdos septem diebus :
<span id="x13_5" class="vn">5</span> et considerabit die septimo : et si quidem lepra ultra non creverit, nec transierit in cute priores terminos, rursum recludet eum septem diebus aliis.
<span id="x13_6" class="vn">6</span> Et die septimo contemplabitur : si obscurior fuerit lepra, et non creverit in cute, mundabit eum, quia scabies est : lavabitque homo vestimenta sua, et mundus erit.
<span id="x13_7" class="vn">7</span> Quod si postquam a sacerdote visus est, et redditus munditiæ, iterum lepra creverit : adducetur ad eum,
<span id="x13_8" class="vn">8</span> et immunditiæ condemnabitur.<br class="calibre6"/><br class="calibre6"/>
<span id="x13_9" class="vn">9</span> Plaga lepræ si fuerit in homine, adducetur ad sacerdotem,
<span id="x13_10" class="vn">10</span> et videbit eum. Cumque color albus in cute fuerit, et capillorum mutaverit aspectum, ipsa quoque caro viva apparuerit :
<span id="x13_11" class="vn">11</span> lepra vetustissima judicabitur, atque inolita cuti. Contaminabit itaque eum sacerdos, et non recludet, quia perspicuæ immunditiæ est.
<span id="x13_12" class="vn">12</span> Sin autem effloruerit discurrens lepra in cute, et operuerit omnem cutem a capite usque ad pedes, quidquid sub aspectum oculorum cadit,
<span id="x13_13" class="vn">13</span> considerabit eum sacerdos, et teneri lepra mundissima judicabit : eo quod omnis in candorem versa sit, et idcirco homo mundus erit.
<span id="x13_14" class="vn">14</span> Quando vero caro vivens in eo apparuerit,
<span id="x13_15" class="vn">15</span> tunc sacerdotis judicio polluetur, et inter immundos reputabitur : caro enim viva, si lepra aspergitur, immunda est.
<span id="x13_16" class="vn">16</span> Quod si rursum versa fuerit in alborem, et totum hominem operuerit,
<span id="x13_17" class="vn">17</span> considerabit eum sacerdos, et mundum esse decernet.<br class="calibre6"/><br class="calibre6"/>
<span id="x13_18" class="vn">18</span> Caro autem et cutis in qua ulcus natum est, et sanatum,
<span id="x13_19" class="vn">19</span> et in loco ulceris cicatrix alba apparuerit, sive subrufa, adducetur homo ad sacerdotem.
<span id="x13_20" class="vn">20</span> Qui cum viderit locum lepræ humiliorem carne reliqua, et pilos versos in candorem, contaminabit eum : plaga enim lepræ orta est in ulcere.
<span id="x13_21" class="vn">21</span> Quod si pilus coloris est pristini, et cicatrix subobscura, et vicina carne non est humilior, recludet eum septem diebus :
<span id="x13_22" class="vn">22</span> et si quidem creverit, adjudicabit eum lepræ ;
<span id="x13_23" class="vn">23</span> sin autem steterit in loco suo, ulceris est cicatrix, et homo mundus erit.<br class="calibre6"/><br class="calibre6"/>
<span id="x13_24" class="vn">24</span> Caro autem et cutis, quam ignis exusserit, et sanata albam sive rufam habuerit cicatricem,
<span id="x13_25" class="vn">25</span> considerabit eam sacerdos : et ecce versa est in alborem, et locus ejus reliqua cute est humilior, contaminabit eum, quia plaga lepræ in cicatrice orta est.
<span id="x13_26" class="vn">26</span> Quod si pilorum color non fuerit immutatus, nec humilior plaga carne reliqua, et ipsa lepræ species fuerit subobscura, recludet eum septem diebus,
<span id="x13_27" class="vn">27</span> et die septimo contemplabitur : si creverit in cute lepra, contaminabit eum.
<span id="x13_28" class="vn">28</span> Sin autem in loco suo candor steterit non satis clarus, plaga combustionis est, et idcirco mundabitur, quia cicatrix est combusturæ.<br class="calibre6"/><br class="calibre6"/>
<span id="x13_29" class="vn">29</span> Vir, sive mulier, in cujus capite vel barba germinaverit lepra, videbit eos sacerdos.
<span id="x13_30" class="vn">30</span> Et si quidem humilior fuerit locus carne reliqua, et capillus flavus, solitoque subtilior, contaminabit eos, quia lepra capitis ac barbæ est.
<span id="x13_31" class="vn">31</span> Sin autem viderit locum maculæ æqualem vicinæ carni, et capillum nigrum : recludet eum septem diebus,
<span id="x13_32" class="vn">32</span> et die septimo intuebitur. Si non creverit macula, et capillus sui coloris est, et locus plagæ carni reliquæ æqualis :
<span id="x13_33" class="vn">33</span> radetur homo absque loco maculæ, et includetur septem diebus aliis.
<span id="x13_34" class="vn">34</span> Si die septimo visa fuerit stetisse plaga in loco suo, nec humilior carne reliqua, mundabit eum : lotisque vestibus suis, mundus erit.
<span id="x13_35" class="vn">35</span> Sin autem post emundationem rursus creverit macula in cute,
<span id="x13_36" class="vn">36</span> non quæret amplius utrum capillus in flavum colorem sit immutatus, quia aperte immundus est.
<span id="x13_37" class="vn">37</span> Porro si steterit macula, et capilli nigri fuerint, noverit hominem sanatum esse, et confidenter eum pronuntiet mundum.<br class="calibre6"/><br class="calibre6"/>
<span id="x13_38" class="vn">38</span> Vir, sive mulier, in cujus cute candor apparuerit,
<span id="x13_39" class="vn">39</span> intuebitur eos sacerdos. Si deprehenderit subobscurum alborem lucere in cute, sciat non esse lepram, sed maculam coloris candidi, et hominem mundum.<br class="calibre6"/><br class="calibre6"/>
<span id="x13_40" class="vn">40</span> Vir, de cujus capite capilli fluunt, calvus et mundus est :
<span id="x13_41" class="vn">41</span> et si a fronte ceciderint pili, recalvaster et mundus est.
<span id="x13_42" class="vn">42</span> Sin autem in calvitio sive in recalvatione albus vel rufus color fuerit exortus,
<span id="x13_43" class="vn">43</span> et hoc sacerdos viderit, condemnabit eum haud dubiæ lepræ, quæ orta est in calvitio.
<span id="x13_44" class="vn">44</span> Quicumque ergo maculatus fuerit lepra, et separatus est ad arbitrium sacerdotis,
<span id="x13_45" class="vn">45</span> habebit vestimenta dissuta, caput nudum, os veste contectum, contaminatum ac sordidum se clamabit.
<span id="x13_46" class="vn">46</span> Omni tempore quo leprosus est et immundus, solus habitabit extra castra.<br class="calibre6"/><br class="calibre6"/>
<span id="x13_47" class="vn">47</span> Vestis lanea sive linea, quæ lepram habuerit,
<span id="x13_48" class="vn">48</span> in stamine atque subtegmine, aut certe pellis, vel quidquid ex pelle confectum est,
<span id="x13_49" class="vn">49</span> si alba vel rufa macula fuerit infecta, lepra reputabitur, ostendeturque sacerdoti :
<span id="x13_50" class="vn">50</span> qui consideratam recludet septem diebus :
<span id="x13_51" class="vn">51</span> et die septimo rursus aspiciens, si deprehenderit crevisse, lepra perseverans est : pollutum judicabit vestimentum, et omne in quo fuerit inventa :
<span id="x13_52" class="vn">52</span> et idcirco comburetur flammis.
<span id="x13_53" class="vn">53</span> Quod si eam viderit non crevisse,
<span id="x13_54" class="vn">54</span> præcipiet, et lavabunt id in quo lepra est, recludetque illud septem diebus aliis.
<span id="x13_55" class="vn">55</span> Et cum viderit faciem quidem pristinam non reversam, nec tamen crevisse lepram, immundum judicabit, et igne comburet, eo quod infusa sit in superficie vestimenti, vel per totum, lepra.
<span id="x13_56" class="vn">56</span> Sin autem obscurior fuerit locus lepræ, postquam vestis est lota, abrumpet eum, et a solido dividet.
<span id="x13_57" class="vn">57</span> Quod si ultra apparuerit in his locis, quæ prius immaculata erant, lepra volatilis et vaga, debet igne comburi.
<span id="x13_58" class="vn">58</span> Si cessaverit, lavabit aqua ea, quæ pura sunt, secundo, et munda erunt.
<span id="x13_59" class="vn">59</span> Ista est lex lepræ vestimenti lanei et linei, staminis, atque subtegminis, omnisque supellectilis pelliceæ, quomodo mundari debeat, vel contaminari.
</div><div class="calibre5" id="calibre_pb_13"></div></body></html>
