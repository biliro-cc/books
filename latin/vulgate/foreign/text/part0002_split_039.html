<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c39" id="c39"><span class="chapter-num">39</span></a> <span id="x39_1" class="vn">1</span> De hyacintho vero et purpura, vermiculo ac bysso, fecit vestes, quibus indueretur Aaron quando ministrabat in sanctis, sicut præcepit Dominus Moysi.
<span id="x39_2" class="vn">2</span> Fecit igitur superhumerale de auro, hyacintho, et purpura, coccoque bis tincto, et bysso retorta,
<span id="x39_3" class="vn">3</span> opere polymitario : inciditque bracteas aureas, et extenuavit in fila, ut possent torqueri cum priorum colorum subtegmine,
<span id="x39_4" class="vn">4</span> duasque oras sibi invicem copulatas in utroque latere summitatum,
<span id="x39_5" class="vn">5</span> et balteum ex eisdem coloribus, sicut præceperat Dominus Moysi.
<span id="x39_6" class="vn">6</span> Paravit et duos lapides onychinos, astrictos et inclusos auro, et sculptos arte gemmaria nominibus filiorum Israël :
<span id="x39_7" class="vn">7</span> posuitque eos in lateribus superhumeralis in monimentum filiorum Israël, sicut præceperat Dominus Moysi.
<span id="x39_8" class="vn">8</span> Fecit et rationale opere polymito juxta opus superhumeralis, ex auro, hyacintho, purpura, coccoque bis tincto, et bysso retorta :
<span id="x39_9" class="vn">9</span> quadrangulum, duplex, mensuræ palmi.
<span id="x39_10" class="vn">10</span> Et posuit in eo gemmarum ordines quatuor. In primo versu erat sardius, topazius, smaragdus.
<span id="x39_11" class="vn">11</span> In secundo, carbunculus, sapphirus, et jaspis.
<span id="x39_12" class="vn">12</span> In tertio, ligurius, achates, et amethystus.
<span id="x39_13" class="vn">13</span> In quarto, chrysolithus, onychinus, et beryllus, circumdati et inclusi auro per ordines suos.
<span id="x39_14" class="vn">14</span> Ipsique lapides duodecim sculpti erant nominibus duodecim tribuum Israël, singuli per nomina singulorum.
<span id="x39_15" class="vn">15</span> Fecerunt in rationali et catenulas sibi invicem cohærentes, de auro purissimo :
<span id="x39_16" class="vn">16</span> et duos uncinos, totidemque annulos aureos. Porro annulos posuerunt in utroque latere rationalis,
<span id="x39_17" class="vn">17</span> e quibus penderent duæ catenæ aureæ, quas inseruerunt uncinis, qui in superhumeralis angulis eminebant.
<span id="x39_18" class="vn">18</span> Hæc et ante et retro ita conveniebant sibi, ut superhumerale et rationale mutuo necterentur,
<span id="x39_19" class="vn">19</span> stricta ad balteum et annulis fortius copulata, quos jungebat vitta hyacinthina, ne laxa fluerent, et a se invicem moverentur, sicut præcepit Dominus Moysi.
<span id="x39_20" class="vn">20</span> Feceruntque quoque tunicam superhumeralis totam hyacinthinam,
<span id="x39_21" class="vn">21</span> et capitium in superiori parte contra medium, oramque per gyrum capitii textilem :
<span id="x39_22" class="vn">22</span> deorsum autem ad pedes mala punica ex hyacintho, purpura, vermiculo, ac bysso retorta :
<span id="x39_23" class="vn">23</span> et tintinnabula de auro purissimo, quæ posuerunt inter malogranata, in extrema parte tunicæ per gyrum :
<span id="x39_24" class="vn">24</span> tintinnabulum autem aureum, et malum punicum, quibus ornatus incedebat pontifex quando ministerio fungebatur, sicut præceperat Dominus Moysi.
<span id="x39_25" class="vn">25</span> Fecerunt et tunicas byssinas opere textili Aaron et filiis ejus :
<span id="x39_26" class="vn">26</span> et mitras cum coronulis suis ex bysso :
<span id="x39_27" class="vn">27</span> feminalia quoque linea, byssina :
<span id="x39_28" class="vn">28</span> cingulum vero de bysso retorta, hyacintho, purpura, ac vermiculo bis tincto, arte plumaria, sicut præceperat Dominus Moysi.
<span id="x39_29" class="vn">29</span> Fecerunt et laminam sacræ venerationis de auro purissimo, scripseruntque in ea opere gemmario, Sanctum Domini :
<span id="x39_30" class="vn">30</span> et strinxerunt eam cum mitra vitta hyacinthina, sicut præceperat Dominus Moysi.<br class="calibre6"/><br class="calibre6"/>
<span id="x39_31" class="vn">31</span> Perfectum est igitur omne opus tabernaculi et tecti testimonii : feceruntque filii Israël cuncta quæ præceperat Dominus Moysi.
<span id="x39_32" class="vn">32</span> Et obtulerunt tabernaculum et tectum et universam supellectilem, annulos, tabulas, vectes, columnas ac bases,
<span id="x39_33" class="vn">33</span> opertorium de pellibus arietum rubricatis, et aliud operimentum de janthinis pellibus,
<span id="x39_34" class="vn">34</span> velum ; arcam, vectes, propitiatorium,
<span id="x39_35" class="vn">35</span> mensam cum vasis suis et propositionis panibus ;
<span id="x39_36" class="vn">36</span> candelabrum, lucernas, et utensilia earum cum oleo ;
<span id="x39_37" class="vn">37</span> altare aureum, et unguentum, et thymiama ex aromatibus,
<span id="x39_38" class="vn">38</span> et tentorium in introitu tabernaculi ;
<span id="x39_39" class="vn">39</span> altare æneum, retiaculum, vectes, et vasa ejus omnia ; labrum cum basi sua ; tentoria atrii, et columnas cum basibus suis ;
<span id="x39_40" class="vn">40</span> tentorium in introitu atrii, funiculosque illius et paxillos. Nihil ex vasis defuit, quæ in ministerium tabernaculi, et in tectum fœderis jussa sunt fieri.
<span id="x39_41" class="vn">41</span> Vestes quoque, quibus sacerdotes utuntur in sanctuario, Aaron scilicet et filii ejus,
<span id="x39_42" class="vn">42</span> obtulerunt filii Israël, sicut præceperat Dominus.
<span id="x39_43" class="vn">43</span> Quæ postquam Moyses cuncta vidit completa, benedixit eis.
</div><div class="calibre5" id="calibre_pb_39"></div></body></html>
