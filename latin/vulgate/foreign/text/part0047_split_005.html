<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Videns autem Jesus turbas, ascendit in montem, et cum sedisset, accesserunt ad eum discipuli ejus,
<span id="x5_2" class="vn">2</span> et aperiens os suum docebat eos dicens :
<span id="x5_3" class="vn">3</span> Beati pauperes spiritu : quoniam ipsorum est regnum cælorum.
<span id="x5_4" class="vn">4</span> Beati mites : quoniam ipsi possidebunt terram.
<span id="x5_5" class="vn">5</span> Beati qui lugent : quoniam ipsi consolabuntur.
<span id="x5_6" class="vn">6</span> Beati qui esuriunt et sitiunt justitiam : quoniam ipsi saturabuntur.
<span id="x5_7" class="vn">7</span> Beati misericordes : quoniam ipsi misericordiam consequentur.
<span id="x5_8" class="vn">8</span> Beati mundo corde : quoniam ipsi Deum videbunt.
<span id="x5_9" class="vn">9</span> Beati pacifici : quoniam filii Dei vocabuntur.
<span id="x5_10" class="vn">10</span> Beati qui persecutionem patiuntur propter justitiam : quoniam ipsorum est regnum cælorum.
<span id="x5_11" class="vn">11</span> Beati estis cum maledixerint vobis, et persecuti vos fuerint, et dixerint omne malum adversum vos mentientes, propter me :
<span id="x5_12" class="vn">12</span> gaudete, et exsultate, quoniam merces vestra copiosa est in cælis. Sic enim persecuti sunt prophetas, qui fuerunt ante vos.<br class="calibre6"/><br class="calibre6"/>
<span id="x5_13" class="vn">13</span> Vos estis sal terræ. Quod si sal evanuerit, in quo salietur ? ad nihilum valet ultra, nisi ut mittatur foras, et conculcetur ab hominibus.
<span id="x5_14" class="vn">14</span> Vos estis lux mundi. Non potest civitas abscondi supra montem posita,
<span id="x5_15" class="vn">15</span> neque accendunt lucernam, et ponunt eam sub modio, sed super candelabrum, ut luceat omnibus qui in domo sunt.
<span id="x5_16" class="vn">16</span> Sic luceat lux vestra coram hominibus : ut videant opera vestra bona, et glorificent Patrem vestrum, qui in cælis est.<br class="calibre6"/><br class="calibre6"/>
<span id="x5_17" class="vn">17</span> Nolite putare quoniam veni solvere legem aut prophetas : non veni solvere, sed adimplere.
<span id="x5_18" class="vn">18</span> Amen quippe dico vobis, donec transeat cælum et terra, jota unum aut unus apex non præteribit a lege, donec omnia fiant.
<span id="x5_19" class="vn">19</span> Qui ergo solverit unum de mandatis istis minimis, et docuerit sic homines, minimus vocabitur in regno cælorum : qui autem fecerit et docuerit, hic magnus vocabitur in regno cælorum.
<span id="x5_20" class="vn">20</span> Dico enim vobis, quia nisi abundaverit justitia vestra plus quam scribarum et pharisæorum, non intrabitis in regnum cælorum.<br class="calibre6"/><br class="calibre6"/>
<span id="x5_21" class="vn">21</span> Audistis quia dictum est antiquis : Non occides : qui autem occiderit, reus erit judicio.
<span id="x5_22" class="vn">22</span> Ego autem dico vobis : quia omnis qui irascitur fratri suo, reus erit judicio. Qui autem dixerit fratri suo, raca : reus erit concilio. Qui autem dixerit, fatue : reus erit gehennæ ignis.
<span id="x5_23" class="vn">23</span> Si ergo offers munus tuum ad altare, et ibi recordatus fueris quia frater tuus habet aliquid adversum te :
<span id="x5_24" class="vn">24</span> relinque ibi munus tuum ante altare, et vade prius reconciliari fratri tuo : et tunc veniens offeres munus tuum.
<span id="x5_25" class="vn">25</span> Esto consentiens adversario tuo cito dum es in via cum eo : ne forte tradat te adversarius judici, et judex tradat te ministro : et in carcerem mittaris.
<span id="x5_26" class="vn">26</span> Amen dico tibi, non exies inde, donec reddas novissimum quadrantem.<br class="calibre6"/><br class="calibre6"/>
<span id="x5_27" class="vn">27</span> Audistis quia dictum est antiquis : Non mœchaberis.
<span id="x5_28" class="vn">28</span> Ego autem dico vobis : quia omnis qui viderit mulierem ad concupiscendum eam, jam mœchatus est eam in corde suo.
<span id="x5_29" class="vn">29</span> Quod si oculus tuus dexter scandalizat te, erue eum, et projice abs te : expedit enim tibi ut pereat unum membrorum tuorum, quam totum corpus tuum mittatur in gehennam.
<span id="x5_30" class="vn">30</span> Et si dextra manus tua scandalizat te, abscide eam, et projice abs te : expedit enim tibi ut pereat unum membrorum tuorum, quam totum corpus tuum eat in gehennam.
<span id="x5_31" class="vn">31</span> Dictum est autem : Quicumque dimiserit uxorem suam, det ei libellum repudii.
<span id="x5_32" class="vn">32</span> Ego autem dico vobis : quia omnis qui dimiserit uxorem suam, excepta fornicationis causa, facit eam mœchari : et qui dimissam duxerit, adulterat.<br class="calibre6"/><br class="calibre6"/>
<span id="x5_33" class="vn">33</span> Iterum audistis quia dictum est antiquis : Non perjurabis : reddes autem Domino juramenta tua.
<span id="x5_34" class="vn">34</span> Ego autem dico vobis, non jurare omnino, neque per cælum, quia thronus Dei est :
<span id="x5_35" class="vn">35</span> neque per terram, quia scabellum est pedum ejus : neque per Jerosolymam, quia civitas est magni regis :
<span id="x5_36" class="vn">36</span> neque per caput tuum juraveris, quia non potes unum capillum album facere, aut nigrum.
<span id="x5_37" class="vn">37</span> Sit autem sermo vester, est, est : non, non : quod autem his abundantius est, a malo est.<br class="calibre6"/><br class="calibre6"/>
<span id="x5_38" class="vn">38</span> Audistis quia dictum est : Oculum pro oculo, et dentem pro dente.
<span id="x5_39" class="vn">39</span> Ego autem dico vobis, non resistere malo : sed si quis te percusserit in dexteram maxillam tuam, præbe illi et alteram :
<span id="x5_40" class="vn">40</span> et ei, qui vult tecum judicio contendere, et tunicam tuam tollere, dimitte ei et pallium :
<span id="x5_41" class="vn">41</span> et quicumque te angariaverit mille passus, vade cum illo et alia duo.
<span id="x5_42" class="vn">42</span> Qui petit a te, da ei : et volenti mutuari a te, ne avertaris.<br class="calibre6"/><br class="calibre6"/>
<span id="x5_43" class="vn">43</span> Audistis quia dictum est : Diliges proximum tuum, et odio habebis inimicum tuum.
<span id="x5_44" class="vn">44</span> Ego autem dico vobis : diligite inimicos vestros, benefacite his qui oderunt vos, et orate pro persequentibus et calumniantibus vos :
<span id="x5_45" class="vn">45</span> ut sitis filii Patris vestri, qui in cælis est : qui solem suum oriri facit super bonos et malos : et pluit super justos et injustos.
<span id="x5_46" class="vn">46</span> Si enim diligitis eos qui vos diligunt, quam mercedem habebitis ? nonne et publicani hoc faciunt ?
<span id="x5_47" class="vn">47</span> Et si salutaveritis fratres vestros tantum, quid amplius facitis ? nonne et ethnici hoc faciunt ?
<span id="x5_48" class="vn">48</span> Estote ergo vos perfecti, sicut et Pater vester cælestis perfectus est.
</div><div class="calibre5" id="calibre_pb_5"></div></body></html>
