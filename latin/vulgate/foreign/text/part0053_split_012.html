<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Corinthios I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a> <span id="x12_1" class="vn">1</span> De spiritualibus autem, nolo vos ignorare fratres.
<span id="x12_2" class="vn">2</span> Scitis quoniam cum gentes essetis, ad simulacra muta prout ducebamini euntes.
<span id="x12_3" class="vn">3</span> Ideo notum vobis facio, quod nemo in Spiritu Dei loquens, dicit anathema Jesu. Et nemo potest dicere, Dominus Jesus, nisi in Spiritu Sancto.
<span id="x12_4" class="vn">4</span> Divisiones vero gratiarum sunt, idem autem Spiritus :
<span id="x12_5" class="vn">5</span> et divisiones ministrationum sunt, idem autem Dominus :
<span id="x12_6" class="vn">6</span> et divisiones operationum sunt, idem vero Deus qui operatur omnia in omnibus.
<span id="x12_7" class="vn">7</span> Unicuique autem datur manifestatio Spiritus ad utilitatem.
<span id="x12_8" class="vn">8</span> Alii quidem per Spiritum datur sermo sapientiæ : alii autem sermo scientiæ secundum eumdem Spiritum :
<span id="x12_9" class="vn">9</span> alteri fides in eodem Spiritu : alii gratia sanitatum in uno Spiritu :
<span id="x12_10" class="vn">10</span> alii operatio virtutum, alii prophetia, alii discretio spirituum, alii genera linguarum, alii interpretatio sermonum.
<span id="x12_11" class="vn">11</span> Hæc autem omnia operantur unus atque idem Spiritus, dividens singulis prout vult.<br class="calibre6"/><br class="calibre6"/>
<span id="x12_12" class="vn">12</span> Sicut enim corpus unum est, et membra habet multa, omnia autem membra corporis cum sint multa, unum tamen corpus sunt : ita et Christus.
<span id="x12_13" class="vn">13</span> Etenim in uno Spiritu omnes nos in unum corpus baptizati sumus, sive Judæi, sive gentiles, sive servi, sive liberi : et omnes in uno Spiritu potati sumus.
<span id="x12_14" class="vn">14</span> Nam et corpus non est unum membrum, sed multa.
<span id="x12_15" class="vn">15</span> Si dixerit pes : Quoniam non sum manus, non sum de corpore : num ideo non est de corpore ?
<span id="x12_16" class="vn">16</span> Et si dixerit auris : Quoniam non sum oculus, non sum de corpore : num ideo est de corpore ?
<span id="x12_17" class="vn">17</span> Si totum corpus oculus : ubi auditus ? Si totum auditus : ubi odoratus ?
<span id="x12_18" class="vn">18</span> Nunc autem posuit Deus membra, unumquodque eorum in corpore sicut voluit.
<span id="x12_19" class="vn">19</span> Quod si essent omnia unum membrum, ubi corpus ?
<span id="x12_20" class="vn">20</span> Nunc autem multa quidem membra, unum autem corpus.
<span id="x12_21" class="vn">21</span> Non potest autem oculus dicere manui : Opera tua non indigeo : aut iterum caput pedibus : Non estis mihi necessarii.
<span id="x12_22" class="vn">22</span> Sed multo magis quæ videntur membra corporis infirmiora esse, necessariora sunt :
<span id="x12_23" class="vn">23</span> et quæ putamus ignobiliora membra esse corporis, his honorem abundantiorem circumdamus : et quæ inhonesta sunt nostra, abundantiorem honestatem habent.
<span id="x12_24" class="vn">24</span> Honesta autem nostra nullius egent : sed Deus temperavit corpus, ei cui deerat, abundantiorem tribuendo honorem,
<span id="x12_25" class="vn">25</span> ut non sit schisma in corpore, sed idipsum pro invicem sollicita sint membra.
<span id="x12_26" class="vn">26</span> Et si quid patitur unum membrum, compatiuntur omnia membra : sive gloriatur unum membrum, congaudent omnia membra.<br class="calibre6"/><br class="calibre6"/>
<span id="x12_27" class="vn">27</span> Vos autem estis corpus Christi, et membra de membro.
<span id="x12_28" class="vn">28</span> Et quosdam quidem posuit Deus in ecclesia primum apostolos, secundo prophetas, exinde doctores, deinde virtutes, exinde gratias curationum, opitulationes, gubernationes, genera linguarum, interpretationes sermonum.
<span id="x12_29" class="vn">29</span> Numquid omnes apostoli ? numquid omnes prophetæ ? numquid omnes doctores ?
<span id="x12_30" class="vn">30</span> numquid omnes virtutes ? numquid omnes gratiam habent curationum ? numquid omnes linguis loquuntur ? numquid omnes interpretantur ?
<span id="x12_31" class="vn">31</span> Æmulamini autem charismata meliora. Et adhuc excellentiorem viam vobis demonstro.
</div><div class="calibre5" id="calibre_pb_12"></div></body></html>
