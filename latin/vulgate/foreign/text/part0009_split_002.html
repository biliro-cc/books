<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a><div class="poetry"> <span id="x2_1" class="vn">1</span> Exultavit cor meum in Domino,<br class="calibre6"/> et exaltatum est cornu meum in Deo meo ;<br class="calibre6"/> dilatatum est os meum super inimicos meos :<br class="calibre6"/> quia lætata sum in salutari tuo.<br class="calibre6"/>
<span id="x2_2" class="vn">2</span> Non est sanctus, ut est Dominus,<br class="calibre6"/> neque enim est alius extra te,<br class="calibre6"/> et non est fortis sicut Deus noster.<br class="calibre6"/>
<span id="x2_3" class="vn">3</span> Nolite multiplicare loqui sublimia gloriantes ;<br class="calibre6"/> recedant vetera de ore vestro :<br class="calibre6"/> quia Deus scientiarum Dominus est,<br class="calibre6"/> et ipsi præparantur cogitationes.<br class="calibre6"/>
<span id="x2_4" class="vn">4</span> Arcus fortium superatus est,<br class="calibre6"/> et infirmi accincti sunt robore.<br class="calibre6"/>
<span id="x2_5" class="vn">5</span> Repleti prius, pro panibus se locaverunt :<br class="calibre6"/> et famelici saturati sunt,<br class="calibre6"/> donec sterilis peperit plurimos :<br class="calibre6"/> et quæ multos habebat filios, infirmata est.<br class="calibre6"/>
<span id="x2_6" class="vn">6</span> Dominus mortificat et vivificat ;<br class="calibre6"/> deducit ad inferos et reducit.<br class="calibre6"/>
<span id="x2_7" class="vn">7</span> Dominus pauperem facit et ditat,<br class="calibre6"/> humiliat et sublevat.<br class="calibre6"/>
<span id="x2_8" class="vn">8</span> Suscitat de pulvere egenum,<br class="calibre6"/> et de stercore elevat pauperem :<br class="calibre6"/> ut sedeat cum principibus,<br class="calibre6"/> et solium gloriæ teneat.<br class="calibre6"/> Domini enim sunt cardines terræ,<br class="calibre6"/> et posuit super eos orbem.<br class="calibre6"/>
<span id="x2_9" class="vn">9</span> Pedes sanctorum suorum servabit,<br class="calibre6"/> et impii in tenebris conticescent :<br class="calibre6"/> quia non in fortitudine sua roborabitur vir.<br class="calibre6"/>
<span id="x2_10" class="vn">10</span> Dominum formidabunt adversarii ejus :<br class="calibre6"/> et super ipsos in cælis tonabit.<br class="calibre6"/> Dominus judicabit fines terræ,<br class="calibre6"/> et dabit imperium regi suo,<br class="calibre6"/> et sublimabit cornu christi sui.</div>
<span id="x2_11" class="vn">11</span> Et abiit Elcana Ramatha, in domum suam : puer autem erat minister in conspectu Domini ante faciem Heli sacerdotis.<br class="calibre6"/><br class="calibre6"/>
<span id="x2_12" class="vn">12</span> Porro filii Heli, filii Belial, nescientes Dominum,
<span id="x2_13" class="vn">13</span> neque officium sacerdotum ad populum : sed quicumque immolasset victimam, veniebat puer sacerdotis, dum coquerentur carnes, et habebat fuscinulam tridentem in manu sua,
<span id="x2_14" class="vn">14</span> et mittebat eam in lebetem, vel in caldariam, aut in ollam, sive in cacabum : et omne quod levabat fuscinula, tollebat sacerdos sibi : sic faciebant universo Israëli venientium in Silo.
<span id="x2_15" class="vn">15</span> Etiam antequam adolerent adipem, veniebat puer sacerdotis, et dicebat immolanti : Da mihi carnem, ut coquam sacerdoti : non enim accipiam a te carnem coctam, sed crudam.
<span id="x2_16" class="vn">16</span> Dicebatque illi immolans : Incendatur primum juxta morem hodie adeps, et tolle tibi quantumcumque desiderat anima tua. Qui respondens aiebat ei : Nequaquam : nunc enim dabis, alioquin tollam vi.
<span id="x2_17" class="vn">17</span> Erat ergo peccatum puerorum grande nimis coram Domino : quia retrahebant homines a sacrificio Domini.<br class="calibre6"/><br class="calibre6"/>
<span id="x2_18" class="vn">18</span> Samuel autem ministrabat ante faciem Domini, puer accinctus ephod lineo.
<span id="x2_19" class="vn">19</span> Et tunicam parvam faciebat ei mater sua, quam afferebat statutis diebus, ascendens cum viro suo, ut immolaret hostiam solemnem.
<span id="x2_20" class="vn">20</span> Et benedixit Heli Elcanæ et uxori ejus : dixitque ei : Reddat tibi Dominus semen de muliere hac, pro fœnore quod commodasti Domino. Et abierunt in locum suum.
<span id="x2_21" class="vn">21</span> Visitavit ergo Dominus Annam, et concepit, et peperit tres filios, et duas filias : et magnificatus est puer Samuel apud Dominum.<br class="calibre6"/><br class="calibre6"/>
<span id="x2_22" class="vn">22</span> Heli autem erat senex valde, et audivit omnia quæ faciebant filii sui universo Israëli, et quomodo dormiebant cum mulieribus quæ observabant ad ostium tabernaculi :
<span id="x2_23" class="vn">23</span> et dixit eis : Quare facitis res hujuscemodi quas ego audio, res pessimas, ab omni populo ?
<span id="x2_24" class="vn">24</span> Nolite, filii mei : non enim est bona fama quam ego audio, ut transgredi faciatis populum Domini.
<span id="x2_25" class="vn">25</span> Si peccaverit vir in virum, placari ei potest Deus : si autem in Dominum peccaverit vir, quis orabit pro eo ? Et non audierunt vocem patris sui : quia voluit Dominus occidere eos.
<span id="x2_26" class="vn">26</span> Puer autem Samuel proficiebat atque crescebat, et placebat tam Domino quam hominibus.<br class="calibre6"/><br class="calibre6"/>
<span id="x2_27" class="vn">27</span> Venit autem vir Dei ad Heli, et ait ad eum : Hæc dicit Dominus : Numquid non aperte revelatus sum domui patris tui, cum essent in Ægypto in domo Pharaonis ?
<span id="x2_28" class="vn">28</span> Et elegi eum ex omnibus tribubus Israël mihi in sacerdotem, ut ascenderet ad altare meum, et adoleret mihi incensum, et portaret ephod coram me : et dedi domui patris tui omnia de sacrificiis filiorum Israël.
<span id="x2_29" class="vn">29</span> Quare calce abjecistis victimam meam, et munera mea quæ præcepi ut offerrentur in templo : et magis honorasti filios tuos quam me, ut comederetis primitias omnis sacrificii Israël populi mei ?
<span id="x2_30" class="vn">30</span> Propterea ait Dominus Deus Israël : Loquens locutus sum, ut domus tua, et domus patris tui, ministraret in conspectu meo usque in sempiternum. Nunc autem dicit Dominus : Absit hoc a me : sed quicumque glorificaverit me, glorificabo eum : qui autem contemnunt me, erunt ignobiles.
<span id="x2_31" class="vn">31</span> Ecce dies veniunt, et præcidam brachium tuum, et brachium domus patris tui, ut non sit senex in domo tua.
<span id="x2_32" class="vn">32</span> Et videbis æmulum tuum in templo, in universis prosperis Israël : et non erit senex in domo tua omnibus diebus.
<span id="x2_33" class="vn">33</span> Verumtamen non auferam penitus virum ex te ab altari meo : sed ut deficiant oculi tui, et tabescat anima tua : et pars magna domus tuæ morietur cum ad virilem ætatem venerit.
<span id="x2_34" class="vn">34</span> Hoc autem erit tibi signum, quod venturum est duobus filiis tuis, Ophni et Phinees : in die uno morientur ambo.
<span id="x2_35" class="vn">35</span> Et suscitabo mihi sacerdotem fidelem, qui juxta cor meum et animam meam faciet : et ædificabo ei domum fidelem, et ambulabit coram christo meo cunctis diebus.
<span id="x2_36" class="vn">36</span> Futurum est autem, ut quicumque remanserit in domo tua, veniat ut oretur pro eo, et offerat nummum argenteum, et tortam panis, dicatque : Dimitte me, obsecro, ad unam partem sacerdotalem, ut comedam buccellam panis.
</div><div class="calibre5" id="calibre_pb_2"></div></body></html>
