<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c20" id="c20"><span class="chapter-num">20</span></a> <span id="x20_1" class="vn">1</span> Locutusque est Dominus cunctos sermones hos :
<span id="x20_2" class="vn">2</span> Ego sum Dominus Deus tuus, qui eduxi te de terra Ægypti, de domo servitutis.
<span id="x20_3" class="vn">3</span> Non habebis deos alienos coram me.
<span id="x20_4" class="vn">4</span> Non facies tibi sculptile, neque omnem similitudinem quæ est in cælo desuper, et quæ in terra deorsum, nec eorum quæ sunt in aquis sub terra.
<span id="x20_5" class="vn">5</span> Non adorabis ea, neque coles : ego sum Dominus Deus tuus fortis, zelotes, visitans iniquitatem patrum in filios, in tertiam et quartam generationem eorum qui oderunt me :
<span id="x20_6" class="vn">6</span> et faciens misericordiam in millia his qui diligunt me, et custodiunt præcepta mea.
<span id="x20_7" class="vn">7</span> Non assumes nomen Domini Dei tui in vanum : nec enim habebit insontem Dominus eum qui assumpserit nomen Domini Dei sui frustra.
<span id="x20_8" class="vn">8</span> Memento ut diem sabbati sanctifices.
<span id="x20_9" class="vn">9</span> Sex diebus operaberis, et facies omnia opera tua.
<span id="x20_10" class="vn">10</span> Septimo autem die sabbatum Domini Dei tui est : non facies omne opus in eo, tu, et filius tuus et filia tua, servus tuus et ancilla tua, jumentum tuum, et advena qui est intra portas tuas.
<span id="x20_11" class="vn">11</span> Sex enim diebus fecit Dominus cælum et terram, et mare, et omnia quæ in eis sunt, et requievit in die septimo : idcirco benedixit Dominus diei sabbati, et sanctificavit eum.
<span id="x20_12" class="vn">12</span> Honora patrem tuum et matrem tuam, ut sis longævus super terram, quam Dominus Deus tuus dabit tibi.
<span id="x20_13" class="vn">13</span> Non occides.
<span id="x20_14" class="vn">14</span> Non mœchaberis.
<span id="x20_15" class="vn">15</span> Non furtum facies.
<span id="x20_16" class="vn">16</span> Non loqueris contra proximum tuum falsum testimonium.
<span id="x20_17" class="vn">17</span> Non concupisces domum proximi tui, nec desiderabis uxorem ejus, non servum, non ancillam, non bovem, non asinum, nec omnia quæ illius sunt.<br class="calibre6"/><br class="calibre6"/>
<span id="x20_18" class="vn">18</span> Cunctus autem populus videbat voces et lampades, et sonitum buccinæ, montemque fumantem : et perterriti ac pavore concussi, steterunt procul,
<span id="x20_19" class="vn">19</span> dicentes Moysi : Loquere tu nobis, et audiemus : non loquatur nobis Dominus, ne forte moriamur.
<span id="x20_20" class="vn">20</span> Et ait Moyses ad populum : Nolite timere : ut enim probaret vos venit Deus, et ut terror illius esset in vobis, et non peccaretis.
<span id="x20_21" class="vn">21</span> Stetitque populus de longe. Moyses autem accessit ad caliginem in qua erat Deus.<br class="calibre6"/><br class="calibre6"/>
<span id="x20_22" class="vn">22</span> Dixit præterea Dominus ad Moysen : Hæc dices filiis Israël : Vos vidistis quod de cælo locutus sim vobis.
<span id="x20_23" class="vn">23</span> Non facietis deos argenteos, nec deos aureos facietis vobis.
<span id="x20_24" class="vn">24</span> Altare de terra facietis mihi, et offeretis super eo holocausta et pacifica vestra, oves vestras et boves in omni loco in quo memoria fuerit nominis mei : veniam ad te, et benedicam tibi.
<span id="x20_25" class="vn">25</span> Quod si altare lapideum feceris mihi, non ædificabis illud de sectis lapidibus : si enim levaveris cultrum super eo, polluetur.
<span id="x20_26" class="vn">26</span> Non ascendes per gradus ad altare meum, ne reveletur turpitudo tua.
</div><div class="calibre5" id="calibre_pb_20"></div></body></html>
