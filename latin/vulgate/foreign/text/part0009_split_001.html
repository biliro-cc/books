<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Fuit vir unus de Ramathaimsophim, de monte Ephraim, et nomen ejus Elcana, filius Jeroham, filii Eliu, filii Thohu, filii Suph, Ephrathæus :
<span id="x1_2" class="vn">2</span> et habuit duas uxores, nomen uni Anna, et nomen secundæ Phenenna. Fueruntque Phenennæ filii : Annæ autem non erant liberi.
<span id="x1_3" class="vn">3</span> Et ascendebat vir ille de civitate sua statutis diebus, ut adoraret et sacrificaret Domino exercituum in Silo. Erant autem ibi duo filii Heli, Ophni et Phinees, sacerdotes Domini.
<span id="x1_4" class="vn">4</span> Venit ergo dies, et immolavit Elcana, deditque Phenennæ uxori suæ, et cunctis filiis ejus et filiabus, partes :
<span id="x1_5" class="vn">5</span> Annæ autem dedit partem unam tristis, quia Annam diligebat. Dominus autem concluserat vulvam ejus.
<span id="x1_6" class="vn">6</span> Affligebat quoque eam æmula ejus, et vehementer angebat, in tantum ut exprobraret quod Dominus conclusisset vulvam ejus :
<span id="x1_7" class="vn">7</span> sicque faciebat per singulos annos : cum redeunte tempore ascenderent ad templum Domini, et sic provocabat eam : porro illa flebat, et non capiebat cibum.
<span id="x1_8" class="vn">8</span> Dixit ergo ei Elcana vir suus : Anna, cur fles ? et quare non comedis ? et quam ob rem affligitur cor tuum ? numquid non ego melior tibi sum, quam decem filii ?<br class="calibre6"/><br class="calibre6"/>
<span id="x1_9" class="vn">9</span> Surrexit autem Anna postquam comederat et biberat in Silo. Et Heli sacerdote sedente super sellam ante postes templi Domini,
<span id="x1_10" class="vn">10</span> cum esset Anna amaro animo, oravit ad Dominum, flens largiter,
<span id="x1_11" class="vn">11</span> et votum vovit, dicens : Domine exercituum, si respiciens videris afflictionem famulæ tuæ, et recordatus mei fueris, nec oblitus ancillæ tuæ, dederisque servæ tuæ sexum virilem : dabo eum Domino omnibus diebus vitæ ejus, et novacula non ascendet super caput ejus.<br class="calibre6"/><br class="calibre6"/>
<span id="x1_12" class="vn">12</span> Factum est autem, cum illa multiplicaret preces coram Domino, ut Heli observaret os ejus.
<span id="x1_13" class="vn">13</span> Porro Anna loquebatur in corde suo, tantumque labia illius movebantur, et vox penitus non audiebatur. Æstimavit ergo eam Heli temulentam,
<span id="x1_14" class="vn">14</span> dixitque ei : Usquequo ebria eris ? digere paulisper vinum, quo mades.
<span id="x1_15" class="vn">15</span> Respondens Anna : Nequaquam, inquit, domine mi : nam mulier infelix nimis ego sum : vinumque et omne quod inebriare potest, non bibi, sed effudi animam meam in conspectu Domini.
<span id="x1_16" class="vn">16</span> Ne reputes ancillam tuam quasi unam de filiabus Belial : quia ex multitudine doloris et mœroris mei locuta sum usque in præsens.
<span id="x1_17" class="vn">17</span> Tunc Heli ait ei : Vade in pace : et Deus Israël det tibi petitionem tuam quam rogasti eum.
<span id="x1_18" class="vn">18</span> Et illa dixit : Utinam inveniat ancilla tua gratiam in oculis tuis. Et abiit mulier in viam suam, et comedit, vultusque illius non sunt amplius in diversa mutati.
<span id="x1_19" class="vn">19</span> Et surrexerunt mane, et adoraverunt coram Domino : reversique sunt, et venerunt in domum suam Ramatha.<br class="calibre6"/><br class="calibre6"/> Cognovit autem Elcana Annam uxorem suam : et recordatus est ejus Dominus.
<span id="x1_20" class="vn">20</span> Et factum est post circulum dierum, concepit Anna, et peperit filium : vocavitque nomen ejus Samuel, eo quod a Domino postulasset eum.
<span id="x1_21" class="vn">21</span> Ascendit autem vir ejus Elcana, et omnis domus ejus, ut immolaret Domino hostiam solemnem, et votum suum.
<span id="x1_22" class="vn">22</span> Et Anna non ascendit : dixit enim viro suo : Non vadam donec ablactetur infans, et ducam eum, ut appareat ante conspectum Domini, et maneat ibi jugiter.
<span id="x1_23" class="vn">23</span> Et ait ei Elcana vir suus : Fac quod bonum tibi videtur, et mane donec ablactes eum : precorque ut impleat Dominus verbum suum. Mansit ergo mulier, et lactavit filium suum, donec amoveret eum a lacte.<br class="calibre6"/><br class="calibre6"/>
<span id="x1_24" class="vn">24</span> Et adduxit eum secum, postquam ablactaverat, in vitulis tribus, et tribus modiis farinæ, et amphora vini, et adduxit eum ad domum Domini in Silo. Puer autem erat adhuc infantulus :
<span id="x1_25" class="vn">25</span> et immolaverunt vitulum, et obtulerunt puerum Heli.
<span id="x1_26" class="vn">26</span> Et ait Anna : Obsecro mi domine, vivit anima tua, domine : ego sum illa mulier, quæ steti coram te hic orans Dominum.
<span id="x1_27" class="vn">27</span> Pro puero isto oravi, et dedit mihi Dominus petitionem meam quam postulavi eum.
<span id="x1_28" class="vn">28</span> Idcirco et ego commodavi eum Domino cunctis diebus quibus fuerit commodatus Domino. Et adoraverunt ibi Dominum.<br class="calibre6"/><br class="calibre6"/> Et oravit Anna, et ait :
</div><div class="calibre5" id="calibre_pb_1"></div></body></html>
