<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Esther - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Quæ cum audisset Mardochæus, scidit vestimenta sua, et indutus est sacco, spargens cinerem capiti : et in platea mediæ civitatis voce magna clamabat, ostendens amaritudinem animi sui,
<span id="x4_2" class="vn">2</span> et hoc ejulatu usque ad fores palatii gradiens. Non enim erat licitum indutum sacco aulam regis intrare.
<span id="x4_3" class="vn">3</span> In omnibus quoque provinciis, oppidis, ac locis, ad quæ crudele regis dogma pervenerat, planctus ingens erat apud Judæos, jejunium, ululatus, et fletus, sacco et cinere multis pro strato utentibus.
<span id="x4_4" class="vn">4</span> Ingressæ autem sunt puellæ Esther et eunuchi, nuntiaveruntque ei. Quod audiens consternata est, et vestem misit, ut ablato sacco induerent eum : quam accipere noluit.
<span id="x4_5" class="vn">5</span> Accitoque Athach eunucho, quem rex ministrum ei dederat, præcepit ei ut iret ad Mardochæum, et disceret ab eo cur hoc faceret.
<span id="x4_6" class="vn">6</span> Egressusque Athach, ivit ad Mardochæum stantem in platea civitatis, ante ostium palatii :
<span id="x4_7" class="vn">7</span> qui indicavit ei omnia quæ acciderant : quomodo Aman promisisset ut in thesauros regis pro Judæorum nece inferret argentum.
<span id="x4_8" class="vn">8</span> Exemplar quoque edicti, quod pendebat in Susan, dedit ei, ut reginæ ostenderet, et moneret eam ut intraret ad regem et deprecaretur eum pro populo suo.<br class="calibre6"/><br class="calibre6"/>
<span id="x4_9" class="vn">9</span> Regressus Athach, nuntiavit Esther omnia quæ Mardochæus dixerat.
<span id="x4_10" class="vn">10</span> Quæ respondit ei, et jussit ut diceret Mardochæo :
<span id="x4_11" class="vn">11</span> Omnes servi regis, et cunctæ, quæ sub ditione ejus sunt, norunt provinciæ, quod sive vir, sive mulier non vocatus, interius atrium regis intraverit, absque ulla cunctatione statim interficiatur : nisi forte rex auream virgam ad eum tetenderit pro signo clementiæ, atque ita possit vivere. Ego igitur quomodo ad regem intrare potero, quæ triginta jam diebus non sum vocata ad eum ?
<span id="x4_12" class="vn">12</span> Quod cum audisset Mardochæus,
<span id="x4_13" class="vn">13</span> rursum mandavit Esther, dicens : Ne putes quod animam tuam tantum liberes, quia in domo regis es præ cunctis Judæis :
<span id="x4_14" class="vn">14</span> si enim nunc silueris, per aliam occasionem liberabuntur Judæi : et tu, et domus patris tui, peribitis. Et quis novit utrum idcirco ad regnum veneris, ut in tali tempore parareris ?
<span id="x4_15" class="vn">15</span> Rursumque Esther hæc Mardochæo verba mandavit :
<span id="x4_16" class="vn">16</span> Vade, et congrega omnes Judæos quos in Susan repereris, et orate pro me. Non comedatis et non bibatis tribus diebus et tribus noctibus : et ego cum ancillis meis similiter jejunabo, et tunc ingrediar ad regem contra legem faciens, non vocata, tradensque me morti et periculo.
<span id="x4_17" class="vn">17</span> Ivit itaque Mardochæus, et fecit omnia quæ ei Esther præceperat.
</div><div class="calibre5" id="calibre_pb_4"></div></body></html>
