<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum III - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Transierunt igitur tres anni absque bello inter Syriam et Israël.
<span id="x22_2" class="vn">2</span> In anno autem tertio, descendit Josaphat rex Juda ad regem Israël.
<span id="x22_3" class="vn">3</span> (Dixitque rex Israël ad servos suos : Ignoratis quod nostra sit Ramoth Galaad, et negligimus tollere eam de manu regis Syriæ ?)
<span id="x22_4" class="vn">4</span> Et ait ad Josaphat : Veniesne mecum ad præliandum in Ramoth Galaad ?
<span id="x22_5" class="vn">5</span> Dixitque Josaphat ad regem Israël : Sicut ego sum, ita et tu : populus meus et populus tuus unum sunt : et equites mei, equites tui. Dixitque Josaphat ad regem Israël : Quære, oro te, hodie sermonem Domini.
<span id="x22_6" class="vn">6</span> Congregavit ergo rex Israël prophetas, quadringentos circiter viros, et ait ad eos : Ire debeo in Ramoth Galaad ad bellandum, an quiescere ? Qui responderunt : Ascende, et dabit eam Dominus in manu regis.
<span id="x22_7" class="vn">7</span> Dixit autem Josaphat : Non est hic propheta Domini quispiam, ut interrogemus per eum ?
<span id="x22_8" class="vn">8</span> Et ait rex Israël ad Josaphat : Remansit vir unus per quem possumus interrogare Dominum : sed ego odi eum, quia non prophetat mihi bonum, sed malum : Michæas filius Jemla. Cui Josaphat ait : Ne loquaris ita, rex.
<span id="x22_9" class="vn">9</span> Vocavit ergo rex Israël eunuchum quemdam, et dixit ei : Festina adducere Michæam filium Jemla.<br class="calibre6"/><br class="calibre6"/>
<span id="x22_10" class="vn">10</span> Rex autem Israël, et Josaphat rex Juda, sedebant unusquisque in solio suo, vestiti cultu regio, in area juxta ostium portæ Samariæ : et universi prophetæ prophetabant in conspectu eorum.
<span id="x22_11" class="vn">11</span> Fecit quoque sibi Sedecias filius Chanaana cornua ferrea, et ait : Hæc dicit Dominus : His ventilabis Syriam, donec deleas eam.
<span id="x22_12" class="vn">12</span> Omnesque prophetæ similiter prophetabant, dicentes : Ascende in Ramoth Galaad, et vade prospere, et tradet Dominus in manus regis.
<span id="x22_13" class="vn">13</span> Nuntius vero qui ierat ut vocaret Michæam, locutus est ad eum, dicens : Ecce sermones prophetarum ore uno regi bona prædicant : sit ergo sermo tuus similis eorum, et loquere bona.
<span id="x22_14" class="vn">14</span> Cui Michæas ait : Vivit Dominus, quia quodcumque dixerit mihi Dominus, hoc loquar.
<span id="x22_15" class="vn">15</span> Venit itaque ad regem, et ait illi rex : Michæa, ire debemus in Ramoth Galaad ad præliandum, an cessare ? Cui ille respondit : Ascende, et vade prospere, et tradet eam Dominus in manus regis.
<span id="x22_16" class="vn">16</span> Dixit autem rex ad eum : Iterum atque iterum adjuro te, ut non loquaris mihi nisi quod verum est, in nomine Domini.
<span id="x22_17" class="vn">17</span> Et ille ait : Vidi cunctum Israël dispersum in montibus, quasi oves non habentes pastorem. Et ait Dominus : Non habent isti dominum : revertatur unusquisque in domum suam in pace.
<span id="x22_18" class="vn">18</span> (Dixit ergo rex Israël ad Josaphat : Numquid non dixi tibi, quia non prophetat mihi bonum, sed semper malum ?)
<span id="x22_19" class="vn">19</span> Ille vero addens, ait : Propterea audi sermonem Domini : vidi Dominum sedentem super solium suum, et omnem exercitum cæli assistentem ei a dextris et a sinistris :
<span id="x22_20" class="vn">20</span> et ait Dominus : Quis decipiet Achab regem Israël, ut ascendat, et cadat in Ramoth Galaad ? Et dixit unus verba hujuscemodi, et alius aliter.
<span id="x22_21" class="vn">21</span> Egressus est autem spiritus, et stetit coram Domino, et ait : Ego decipiam illum. Cui locutus est Dominus : In quo ?
<span id="x22_22" class="vn">22</span> Et ille ait : Egrediar, et ero spiritus mendax in ore omnium prophetarum ejus. Et dixit Dominus : Decipies, et prævalebis : egredere, et fac ita.
<span id="x22_23" class="vn">23</span> Nunc igitur ecce dedit Dominus spiritum mendacii in ore omnium prophetarum tuorum, qui hic sunt, et Dominus locutus est contra te malum.
<span id="x22_24" class="vn">24</span> Accessit autem Sedecias filius Chanaana, et percussit Michæam in maxillam, et dixit : Mene ergo dimisit spiritus Domini, et locutus est tibi ?
<span id="x22_25" class="vn">25</span> Et ait Michæas : Visurus es in die illa quando ingredieris cubiculum intra cubiculum ut abscondaris.
<span id="x22_26" class="vn">26</span> Et ait rex Israël : Tollite Michæam, et maneat apud Amon principem civitatis, et apud Joas filium Amelech,
<span id="x22_27" class="vn">27</span> et dicite eis : Hæc dicit rex : Mittite virum istum in carcerem, et sustentate eum pane tribulationis, et aqua angustiæ, donec revertar in pace.
<span id="x22_28" class="vn">28</span> Dixitque Michæas : Si reversus fueris in pace, non est locutus in me Dominus. Et ait : Audite, populi omnes.
<span id="x22_29" class="vn">29</span> Ascendit itaque rex Israël, et Josaphat rex Juda, in Ramoth Galaad.
<span id="x22_30" class="vn">30</span> Dixit itaque rex Israël ad Josaphat : Sume arma, et ingredere prælium, et induere vestibus tuis. Porro rex Israël mutavit habitum suum, et ingressus est bellum.
<span id="x22_31" class="vn">31</span> Rex autem Syriæ præceperat principibus curruum triginta duobus, dicens : Non pugnabitis contra minorem et majorem quempiam, nisi contra regem Israël solum.
<span id="x22_32" class="vn">32</span> Cum ergo vidissent principes curruum Josaphat, suspicati sunt quod ipse esset rex Israël, et impetu facto pugnabant contra eum : et exclamavit Josaphat.
<span id="x22_33" class="vn">33</span> Intellexeruntque principes curruum quod non esset rex Israël, et cessaverunt ab eo.
<span id="x22_34" class="vn">34</span> Vir autem quidam tetendit arcum, in incertum sagittam dirigens, et casu percussit regem Israël inter pulmonem et stomachum. At ille dixit aurigæ suo : Verte manum tuam, et ejice me de exercitu, quia graviter vulneratus sum.
<span id="x22_35" class="vn">35</span> Commissum est ergo prælium in die illa, et rex Israël stabat in curru suo contra Syros, et mortuus est vespere : fluebat autem sanguis plagæ in sinum currus,
<span id="x22_36" class="vn">36</span> et præco insonuit in universo exercitu antequam sol occumberet, dicens : Unusquisque revertatur in civitatem, et in terram suam.
<span id="x22_37" class="vn">37</span> Mortuus est autem rex, et perlatus est in Samariam : sepelieruntque regem in Samaria,
<span id="x22_38" class="vn">38</span> et laverunt currum ejus in piscina Samariæ : et linxerunt canes sanguinem ejus, et habenas laverunt, juxta verbum Domini quod locutus fuerat.
<span id="x22_39" class="vn">39</span> Reliqua autem sermonum Achab, et universa quæ fecit, et domus eburnea quam ædificavit, cunctarumque urbium quas exstruxit, nonne hæc scripta sunt in libro sermonum dierum regum Israël ?
<span id="x22_40" class="vn">40</span> Dormivit ergo Achab cum patribus suis, et regnavit Ochozias filius ejus pro eo.<br class="calibre6"/><br class="calibre6"/>
<span id="x22_41" class="vn">41</span> Josaphat vero filius Asa regnare cœperat super Judam anno quarto Achab regis Israël.
<span id="x22_42" class="vn">42</span> Triginta quinque annorum erat cum regnare cœpisset, et viginti quinque annis regnavit in Jerusalem : nomen matris ejus Azuba filia Salai.
<span id="x22_43" class="vn">43</span> Et ambulavit in omni via Asa patris sui, et non declinavit ex ea : fecitque quod rectum erat in conspectu Domini.
<span id="x22_44" class="vn">44</span> Verumtamen excelsa non abstulit : adhuc enim populus sacrificabat, et adolebat incensum in excelsis.
<span id="x22_45" class="vn">45</span> Pacemque habuit Josaphat cum rege Israël.
<span id="x22_46" class="vn">46</span> Reliqua autem verborum Josaphat, et opera ejus quæ gessit, et prælia, nonne hæc scripta sunt in libro verborum dierum regum Juda ?
<span id="x22_47" class="vn">47</span> Sed et reliquias effeminatorum qui remanserant in diebus Asa patris ejus, abstulit de terra.
<span id="x22_48" class="vn">48</span> Nec erat tunc rex constitutus in Edom.
<span id="x22_49" class="vn">49</span> Rex vero Josaphat fecerat classes in mari, quæ navigarent in Ophir propter aurum : et ire non potuerunt, quia confractæ sunt in Asiongaber.
<span id="x22_50" class="vn">50</span> Tunc ait Ochozias filius Achab ad Josaphat : Vadant servi mei cum servis tuis in navibus. Et noluit Josaphat.
<span id="x22_51" class="vn">51</span> Dormivitque Josaphat cum patribus suis, et sepultus est cum eis in civitate David patris sui : regnavitque Joram filius ejus pro eo.<br class="calibre6"/><br class="calibre6"/>
<span id="x22_52" class="vn">52</span> Ochozias autem filius Achab regnare cœperat super Israël in Samaria, anno septimodecimo Josaphat regis Juda : regnavitque super Israël duobus annis.
<span id="x22_53" class="vn">53</span> Et fecit malum in conspectu Domini, et ambulavit in via patris sui et matris suæ, et in via Jeroboam filii Nabat, qui peccare fecit Israël.
<span id="x22_54" class="vn">54</span> Servivit quoque Baal, et adoravit eum, et irritavit Dominum Deum Israël, juxta omnia quæ fecerat pater ejus.</div>
</body></html>
