<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Esther - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c10" id="c10"><span class="chapter-num">10</span></a> <span id="x10_1" class="vn">1</span> Rex vero Assuerus omnem terram et cunctas maris insulas fecit tributarias :
<span id="x10_2" class="vn">2</span> cujus fortitudo et imperium, et dignitas atque sublimitas, qua exaltavit Mardochæum, scripta sunt in libris Medorum, atque Persarum :
<span id="x10_3" class="vn">3</span> et quomodo Mardochæus judaici generis secundus a rege Assuero fuerit, et magnus apud Judæos, et acceptabilis plebi fratrum suorum, quærens bona populo suo, et loquens ea quæ ad pacem seminis sui pertinerent.<br class="calibre6"/><br class="calibre6"/>
<span id="x10_4" class="vn">4</span> Dixitque Mardochæus : A Deo facta sunt ista.
<span id="x10_5" class="vn">5</span> Recordatus sum somnii quod videram, hæc eadem significantis : nec eorum quidquam irritum fuit.
<span id="x10_6" class="vn">6</span> Parvus fons, qui crevit in fluvium, et in lucem solemque conversus est, et in aquas plurimas redundavit : Esther est quam rex accepit uxorem, et voluit esse reginam.
<span id="x10_7" class="vn">7</span> Duo autem dracones : ego sum, et Aman.
<span id="x10_8" class="vn">8</span> Gentes, quæ convenerant : hi sunt, qui conati sunt delere nomen Judæorum.
<span id="x10_9" class="vn">9</span> Gens autem mea Israël est, quæ clamavit ad Dominum, et salvum fecit Dominus populum suum : liberavitque nos ab omnibus malis, et fecit signa magna atque portenta inter gentes :
<span id="x10_10" class="vn">10</span> et duas sortes esse præcepit, unam populi Dei, et alteram cunctarum gentium.
<span id="x10_11" class="vn">11</span> Venitque utraque sors in statutum ex illo jam tempore diem coram Deo universis gentibus :
<span id="x10_12" class="vn">12</span> et recordatus est Dominus populi sui, ac misertus est hæreditatis suæ.
<span id="x10_13" class="vn">13</span> Et observabuntur dies isti in mense Adar quartadecima et quintadecima die ejusdem mensis, cum omni studio et gaudio, in unum cœtum populi congregati, in cunctas deinceps generationes populi Israël.
</div><div class="calibre5" id="calibre_pb_10"></div></body></html>
