<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Erat autem homo ex pharisæis, Nicodemus nomine, princeps Judæorum.
<span id="x3_2" class="vn">2</span> Hic venit ad Jesum nocte, et dixit ei : Rabbi, scimus quia a Deo venisti magister, nemo enim potest hæc signa facere, quæ tu facis, nisi fuerit Deus cum eo.
<span id="x3_3" class="vn">3</span> Respondit Jesus, et dixit ei : Amen, amen dico tibi, nisi quis renatus fuerit denuo, non potest videre regnum Dei.
<span id="x3_4" class="vn">4</span> Dicit ad eum Nicodemus : Quomodo potest homo nasci, cum sit senex ? numquid potest in ventrem matris suæ iterato introire et renasci ?
<span id="x3_5" class="vn">5</span> Respondit Jesus : Amen, amen dico tibi, nisi quis renatus fuerit ex aqua, et Spiritu Sancto, non potest introire in regnum Dei.
<span id="x3_6" class="vn">6</span> Quod natum est ex carne, caro est : et quod natum est ex spiritu, spiritus est.
<span id="x3_7" class="vn">7</span> Non mireris quia dixi tibi : oportet vos nasci denuo.
<span id="x3_8" class="vn">8</span> Spiritus ubi vult spirat, et vocem ejus audis, sed nescis unde veniat, aut quo vadat : sic est omnis qui natus est ex spiritu.
<span id="x3_9" class="vn">9</span> Respondit Nicodemus, et dixit ei : Quomodo possunt hæc fieri ?
<span id="x3_10" class="vn">10</span> Respondit Jesus, et dixit ei : Tu es magister in Israël, et hæc ignoras ?
<span id="x3_11" class="vn">11</span> amen, amen dico tibi, quia quod scimus loquimur, et quod vidimus testamur, et testimonium nostrum non accipitis.
<span id="x3_12" class="vn">12</span> Si terrena dixi vobis, et non creditis : quomodo, si dixero vobis cælestia, credetis ?
<span id="x3_13" class="vn">13</span> Et nemo ascendit in cælum, nisi qui descendit de cælo, Filius hominis, qui est in cælo.
<span id="x3_14" class="vn">14</span> Et sicut Moyses exaltavit serpentem in deserto, ita exaltari oportet Filium hominis :
<span id="x3_15" class="vn">15</span> ut omnis qui credit in ipsum, non pereat, sed habeat vitam æternam.
<span id="x3_16" class="vn">16</span> Sic enim Deus dilexit mundum, ut Filium suum unigenitum daret : ut omnis qui credit in eum, non pereat, sed habeat vitam æternam.
<span id="x3_17" class="vn">17</span> Non enim misit Deus Filium suum in mundum, ut judicet mundum, sed ut salvetur mundus per ipsum.
<span id="x3_18" class="vn">18</span> Qui credit in eum, non judicatur ; qui autem non credit, jam judicatus est : quia non credit in nomine unigeniti Filii Dei.
<span id="x3_19" class="vn">19</span> Hoc est autem judicium : quia lux venit in mundum, et dilexerunt homines magis tenebras quam lucem : erant enim eorum mala opera.
<span id="x3_20" class="vn">20</span> Omnis enim qui male agit, odit lucem, et non venit ad lucem, ut non arguantur opera ejus :
<span id="x3_21" class="vn">21</span> qui autem facit veritatem, venit ad lucem, ut manifestentur opera ejus, quia in Deo sunt facta.<br class="calibre6"/><br class="calibre6"/>
<span id="x3_22" class="vn">22</span> Post hæc venit Jesus et discipuli ejus in terram Judæam : et illic demorabatur cum eis, et baptizabat.
<span id="x3_23" class="vn">23</span> Erat autem et Joannes baptizans, in Ænnon, juxta Salim : quia aquæ multæ erant illic, et veniebant et baptizabantur.
<span id="x3_24" class="vn">24</span> Nondum enim missus fuerat Joannes in carcerem.
<span id="x3_25" class="vn">25</span> Facta est autem quæstio ex discipulis Joannis cum Judæis de purificatione.
<span id="x3_26" class="vn">26</span> Et venerunt ad Joannem, et dixerunt ei : Rabbi, qui erat tecum trans Jordanem, cui tu testimonium perhibuisti, ecce hic baptizat, et omnes veniunt ad eum.
<span id="x3_27" class="vn">27</span> Respondit Joannes, et dixit : Non potest homo accipere quidquam, nisi fuerit ei datum de cælo.
<span id="x3_28" class="vn">28</span> Ipsi vos mihi testimonium perhibetis, quod dixerim : Non sum ego Christus : sed quia missus sum ante illum.
<span id="x3_29" class="vn">29</span> Qui habet sponsam, sponsus est : amicus autem sponsi, qui stat, et audit eum, gaudio gaudet propter vocem sponsi. Hoc ergo gaudium meum impletum est.
<span id="x3_30" class="vn">30</span> Illum oportet crescere, me autem minui.
<span id="x3_31" class="vn">31</span> Qui desursum venit, super omnes est. Qui est de terra, de terra est, et de terra loquitur. Qui de cælo venit, super omnes est.
<span id="x3_32" class="vn">32</span> Et quod vidit, et audivit, hoc testatur : et testimonium ejus nemo accipit.
<span id="x3_33" class="vn">33</span> Qui accepit ejus testimonium signavit, quia Deus verax est.
<span id="x3_34" class="vn">34</span> Quem enim misit Deus, verba Dei loquitur : non enim ad mensuram dat Deus spiritum.
<span id="x3_35" class="vn">35</span> Pater diligit Filium et omnia dedit in manu ejus.
<span id="x3_36" class="vn">36</span> Qui credit in Filium, habet vitam æternam ; qui autem incredulus est Filio, non videbit vitam, sed ira Dei manet super eum.
</div><div class="calibre5" id="calibre_pb_3"></div></body></html>
