<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judicum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a> <span id="x12_1" class="vn">1</span> Ecce autem in Ephraim orta est seditio : nam transeuntes contra aquilonem, dixerunt ad Jephte : Quare vadens ad pugnam contra filios Ammon, vocare nos noluisti, ut pergeremus tecum ? igitur incendemus domum tuam.
<span id="x12_2" class="vn">2</span> Quibus ille respondit : Disceptatio erat mihi et populo meo contra filios Ammon vehemens : vocavique vos, ut præberetis mihi auxilium, et facere noluistis.
<span id="x12_3" class="vn">3</span> Quod cernens, posui animam meam in manibus meis, transivique ad filios Ammon, et tradidit eos Dominus in manus meas. Quid commerui, ut adversum me consurgatis in prælium ?
<span id="x12_4" class="vn">4</span> Vocatis itaque ad se cunctis viris Galaad, pugnabat contra Ephraim : percusseruntque viri Galaad Ephraim, quia dixerat : Fugitivus est Galaad de Ephraim, et habitat in medio Ephraim et Manasse.
<span id="x12_5" class="vn">5</span> Occupaveruntque Galaaditæ vada Jordanis, per quæ Ephraim reversurus erat. Cumque venisset ad ea de Ephraim numero, fugiens, atque dixisset : Obsecro ut me transire permittatis : dicebant ei Galaaditæ : Numquid Ephrathæus es ? quo dicente : Non sum :
<span id="x12_6" class="vn">6</span> interrogabant eum : Dic ergo Scibboleth, quod interpretatur Spica. Qui respondebat : Sibboleth : eadem littera spicam exprimere non valens. Statimque apprehensum jugulabant in ipso Jordanis transitu. Et ceciderunt in illo tempore de Ephraim quadraginta duo millia.<br class="calibre6"/><br class="calibre6"/>
<span id="x12_7" class="vn">7</span> Judicavit itaque Jephte Galaadites Israël sex annis : et mortuus est, ac sepultus in civitate sua Galaad.<br class="calibre6"/><br class="calibre6"/>
<span id="x12_8" class="vn">8</span> Post hunc judicavit Israël Abesan de Bethlehem :
<span id="x12_9" class="vn">9</span> qui habuit triginta filios, et totidem filias, quas emittens foras, maritis dedit, et ejusdem numeri filiis suis accepit uxores, introducens in domum suam. Qui septem annis judicavit Israël :
<span id="x12_10" class="vn">10</span> mortuusque est, ac sepultus in Bethlehem.
<span id="x12_11" class="vn">11</span> Cui successit Ahialon Zabulonites : et judicavit Israël decem annis :
<span id="x12_12" class="vn">12</span> mortuusque est, ac sepultus in Zabulon.
<span id="x12_13" class="vn">13</span> Post hunc judicavit Israël Abdon filius Illel Pharathonites :
<span id="x12_14" class="vn">14</span> qui habuit quadraginta filios, et triginta ex eis nepotes, ascendentes super septuaginta pullos asinarum. Et judicavit Israël octo annis :
<span id="x12_15" class="vn">15</span> mortuusque est, ac sepultus in Pharathon terræ Ephraim, in monte Amalec.
</div><div class="calibre5" id="calibre_pb_12"></div></body></html>
