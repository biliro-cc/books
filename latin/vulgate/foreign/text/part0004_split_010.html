<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c10" id="c10"><span class="chapter-num">10</span></a> <span id="x10_1" class="vn">1</span> Locutusque est Dominus ad Moysen, dicens :
<span id="x10_2" class="vn">2</span> Fac tibi duas tubas argenteas ductiles, quibus convocare possis multitudinem quando movenda sunt castra.
<span id="x10_3" class="vn">3</span> Cumque increpueris tubis, congregabitur ad te omnis turba ad ostium tabernaculi fœderis.
<span id="x10_4" class="vn">4</span> Si semel clangueris, venient ad te principes, et capita multitudinis Israël.
<span id="x10_5" class="vn">5</span> Si autem prolixior atque concisus clangor increpuerit, movebunt castra primi qui sunt ad orientalem plagam.
<span id="x10_6" class="vn">6</span> In secundo autem sonitu et pari ululatu tubæ, levabunt tentoria qui habitant ad meridiem ; et juxta hunc modum reliqui facient, ululantibus tubis in profectionem.
<span id="x10_7" class="vn">7</span> Quando autem congregandus est populus, simplex tubarum clangor erit, et non concise ululabunt.
<span id="x10_8" class="vn">8</span> Filii autem Aaron sacerdotes clangent tubis : eritque hoc legitimum sempiternum in generationibus vestris.
<span id="x10_9" class="vn">9</span> Si exieritis ad bellum de terra vestra contra hostes qui dimicant adversum vos, clangetis ululantibus tubis, et erit recordatio vestri coram Domino Deo vestro, ut eruamini de manibus inimicorum vestrorum.
<span id="x10_10" class="vn">10</span> Siquando habebitis epulum, et dies festos, et calendas, canetis tubis super holocaustis, et pacificis victimis, ut sint vobis in recordationem Dei vestri. Ego Dominus Deus vester.<br class="calibre6"/><br class="calibre6"/>
<span id="x10_11" class="vn">11</span> Anno secundo, mense secundo, vigesima die mensis, elevata est nubes de tabernaculo fœderis :
<span id="x10_12" class="vn">12</span> profectique sunt filii Israël per turmas suas de deserto Sinai, et recubuit nubes in solitudine Pharan.
<span id="x10_13" class="vn">13</span> Moveruntque castra primi juxta imperium Domini in manu Moysi.
<span id="x10_14" class="vn">14</span> Filii Juda per turmas suas : quorum princeps erat Nahasson filius Aminadab.
<span id="x10_15" class="vn">15</span> In tribu filiorum Issachar fuit princeps Nathanaël filius Suar.
<span id="x10_16" class="vn">16</span> In tribu Zabulon erat princeps Eliab filius Helon.
<span id="x10_17" class="vn">17</span> Depositumque est tabernaculum, quod portantes egressi sunt filii Gerson et Merari.
<span id="x10_18" class="vn">18</span> Profectique sunt et filii Ruben, per turmas et ordinem suum : quorum princeps erat Helisur filius Sedeur.
<span id="x10_19" class="vn">19</span> In tribu autem filiorum Simeon, princeps fuit Salamiel filius Surisaddai.
<span id="x10_20" class="vn">20</span> Porro in tribu Gad erat princeps Eliasaph filius Duel.
<span id="x10_21" class="vn">21</span> Profectique sunt et Caathitæ portantes sanctuarium. Tamdiu tabernaculum portabatur, donec venirent ad erectionis locum.
<span id="x10_22" class="vn">22</span> Moverunt castra et filii Ephraim per turmas suas, in quorum exercitu princeps erat Elisama filius Ammiud.
<span id="x10_23" class="vn">23</span> In tribu autem filiorum Manasse princeps fuit Gamaliel filius Phadassur.
<span id="x10_24" class="vn">24</span> Et in tribu Benjamin erat dux Abidan filius Gedeonis.
<span id="x10_25" class="vn">25</span> Novissimi castrorum omnium profecti sunt filii Dan per turmas suas, in quorum exercitu princeps fuit Ahiezer filius Ammisaddai.
<span id="x10_26" class="vn">26</span> In tribu autem filiorum Aser erat princeps Phegiel filius Ochran.
<span id="x10_27" class="vn">27</span> Et in tribu filiorum Nephthali princeps fuit Ahira filius Enan.
<span id="x10_28" class="vn">28</span> Hæc sunt castra, et profectiones filiorum Israël per turmas suas quando egrediebantur.<br class="calibre6"/><br class="calibre6"/>
<span id="x10_29" class="vn">29</span> Dixitque Moyses Hobab filio Raguel Madianitæ, cognato suo : Proficiscimur ad locum quem Dominus daturus est nobis : veni nobiscum, ut benefaciamus tibi, quia Dominus bona promisit Israëli.
<span id="x10_30" class="vn">30</span> Cui ille respondit : Non vadam tecum, sed revertar in terram meam, in qua natus sum.
<span id="x10_31" class="vn">31</span> Et ille : Noli, inquit, nos relinquere : tu enim nosti in quibus locis per desertum castra ponere debeamus, et eris ductor noster.
<span id="x10_32" class="vn">32</span> Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi.
<span id="x10_33" class="vn">33</span> Profecti sunt ergo de monte Domini viam trium dierum, arcaque fœderis Domini præcedebat eos, per dies tres providens castrorum locum.
<span id="x10_34" class="vn">34</span> Nubes quoque Domini super eos erat per diem cum incederent.
<span id="x10_35" class="vn">35</span> Cumque elevaretur arca, dicebat Moyses : Surge, Domine, et dissipentur inimici tui, et fugiant qui oderunt te, a facie tua.
<span id="x10_36" class="vn">36</span> Cum autem deponeretur, aiebat : Revertere, Domine, ad multitudinem exercitus Israël.
</div><div class="calibre5" id="calibre_pb_10"></div></body></html>
