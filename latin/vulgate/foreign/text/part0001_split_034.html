<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c34" id="c34"><span class="chapter-num">34</span></a> <span id="x34_1" class="vn">1</span> Egressa est autem Dina filia Liæ ut videret mulieres regionis illius.
<span id="x34_2" class="vn">2</span> Quam cum vidisset Sichem filius Hemor Hevæi, princeps terræ illius, adamavit eam : et rapuit, et dormivit cum illa, vi opprimens virginem.
<span id="x34_3" class="vn">3</span> Et conglutinata est anima ejus cum ea, tristemque delinivit blanditiis.
<span id="x34_4" class="vn">4</span> Et pergens ad Hemor patrem suum : Accipe, inquit, mihi puellam hanc conjugem.
<span id="x34_5" class="vn">5</span> Quod cum audisset Jacob absentibus filiis, et in pastu pecorum occupatis, siluit donec redirent.<br class="calibre6"/><br class="calibre6"/>
<span id="x34_6" class="vn">6</span> Egresso autem Hemor patre Sichem ut loqueretur ad Jacob,
<span id="x34_7" class="vn">7</span> ecce filii ejus veniebant de agro : auditoque quod acciderat, irati sunt valde, eo quod fœdam rem operatus esset in Israël et, violata filia Jacob, rem illicitam perpetrasset.
<span id="x34_8" class="vn">8</span> Locutus est itaque Hemor ad eos : Sichem filii mei adhæsit anima filiæ vestræ : date eam illi uxorem :
<span id="x34_9" class="vn">9</span> et jungamus vicissim connubia : filias vestras tradite nobis, et filias nostras accipite,
<span id="x34_10" class="vn">10</span> et habitate nobiscum : terra in potestate vestra est : exercete, negotiamini, et possidete eam.
<span id="x34_11" class="vn">11</span> Sed et Sichem ad patrem et ad fratres ejus ait : Inveniam gratiam coram vobis : et quæcumque statueritis, dabo :
<span id="x34_12" class="vn">12</span> augete dotem, et munera postulate, et libenter tribuam quod petieritis : tantum date mihi puellam hanc uxorem.
<span id="x34_13" class="vn">13</span> Responderunt filii Jacob Sichem et patri ejus in dolo, sævientes ob stuprum sororis :
<span id="x34_14" class="vn">14</span> Non possumus facere quod petitis, nec dare sororem nostram homini incircumciso : quod illicitum et nefarium est apud nos.
<span id="x34_15" class="vn">15</span> Sed in hoc valebimus fœderari, si volueritis esse similes nostri, et circumcidatur in vobis omne masculini sexus ;
<span id="x34_16" class="vn">16</span> tunc dabimus et accipiemus mutuo filias vestras ac nostras : et habitabimus vobiscum, erimusque unus populus.
<span id="x34_17" class="vn">17</span> Si autem circumcidi nolueritis, tollemus filiam nostram, et recedemus.
<span id="x34_18" class="vn">18</span> Placuit oblatio eorum Hemor, et Sichem filio ejus,
<span id="x34_19" class="vn">19</span> nec distulit adolescens quin statim quod petebatur expleret : amabat enim puellam valde, et ipse erat inclytus in omni domo patris sui.
<span id="x34_20" class="vn">20</span> Ingressique portam urbis, locuti sunt ad populum :
<span id="x34_21" class="vn">21</span> Viri isti pacifici sunt, et volunt habitare nobiscum : negotientur in terra, et exerceant eam, quæ spatiosa et lata cultoribus indiget : filias eorum accipiemus uxores, et nostras illis dabimus.
<span id="x34_22" class="vn">22</span> Unum est quo differtur tantum bonum : si circumcidamus masculos nostros, ritum gentis imitantes.
<span id="x34_23" class="vn">23</span> Et substantia eorum, et pecora, et cuncta quæ possident, nostra erunt : tantum in hoc acquiescamus, et habitantes simul, unum efficiemus populum.
<span id="x34_24" class="vn">24</span> Assensique sunt omnes, circumcisis cunctis maribus.<br class="calibre6"/><br class="calibre6"/>
<span id="x34_25" class="vn">25</span> Et ecce, die tertio, quando gravissimus vulnerum dolor est : arreptis duo filii Jacob, Simeon et Levi fratres Dinæ, gladiis, ingressi sunt urbem confidenter : interfectisque omnibus masculis,
<span id="x34_26" class="vn">26</span> Hemor et Sichem pariter necaverunt, tollentes Dinam de domo Sichem sororem suam.
<span id="x34_27" class="vn">27</span> Quibus egressis, irruerunt super occisos ceteri filii Jacob : et depopulati sunt urbem in ultionem stupri.
<span id="x34_28" class="vn">28</span> Oves eorum, et armenta, et asinos, cunctaque vastantes quæ in domibus et in agris erant,
<span id="x34_29" class="vn">29</span> parvulos quoque eorum et uxores duxerunt captivas.
<span id="x34_30" class="vn">30</span> Quibus patratis audacter, Jacob dixit ad Simeon et Levi : Turbastis me, et odiosum fecistis me Chananæis, et Pherezæis habitatoribus terræ hujus : nos pauci sumus ; illi congregati percutient me, et delebor ego, et domus mea.
<span id="x34_31" class="vn">31</span> Responderunt : Numquid ut scorto abuti debuere sorore nostra ?
</div><div class="calibre5" id="calibre_pb_34"></div></body></html>
