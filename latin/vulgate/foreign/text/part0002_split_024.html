<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c24" id="c24"><span class="chapter-num">24</span></a> <span id="x24_1" class="vn">1</span> Moysi quoque dixit : Ascende ad Dominum tu, et Aaron, Nadab et Abiu, et septuaginta senes ex Israël, et adorabitis procul.
<span id="x24_2" class="vn">2</span> Solusque Moyses ascendet ad Dominum, et illi non appropinquabunt : nec populus ascendet cum eo.
<span id="x24_3" class="vn">3</span> Venit ergo Moyses et narravit plebi omnia verba Domini, atque judicia : responditque omnis populus una voce : Omnia verba Domini, quæ locutus est, faciemus.
<span id="x24_4" class="vn">4</span> Scripsit autem Moyses universos sermones Domini : et mane consurgens, ædificavit altare ad radices montis, et duodecim titulos per duodecim tribus Israël.
<span id="x24_5" class="vn">5</span> Misitque juvenes de filiis Israël, et obtulerunt holocausta, immolaveruntque victimas pacificas Domino, vitulos.
<span id="x24_6" class="vn">6</span> Tulit itaque Moyses dimidiam partem sanguinis, et misit in crateras : partem autem residuam fudit super altare.
<span id="x24_7" class="vn">7</span> Assumensque volumen fœderis, legit audiente populo : qui dixerunt : Omnia quæ locutus est Dominus, faciemus, et erimus obedientes.
<span id="x24_8" class="vn">8</span> Ille vero sumptum sanguinem respersit in populum, et ait : Hic est sanguis fœderis quod pepigit Dominus vobiscum super cunctis sermonibus his.<br class="calibre6"/><br class="calibre6"/>
<span id="x24_9" class="vn">9</span> Ascenderuntque Moyses et Aaron, Nadab et Abiu, et septuaginta de senioribus Israël :
<span id="x24_10" class="vn">10</span> et viderunt Deum Israël : et sub pedibus ejus quasi opus lapidis sapphirini, et quasi cælum, cum serenum est.
<span id="x24_11" class="vn">11</span> Nec super eos qui procul recesserant de filiis Israël, misit manum suam, videruntque Deum, et comederunt, ac biberunt.
<span id="x24_12" class="vn">12</span> Dixit autem Dominus ad Moysen : Ascende ad me in montem, et esto ibi : daboque tibi tabulas lapideas, et legem, ac mandata quæ scripsi : ut doceas eos.
<span id="x24_13" class="vn">13</span> Surrexerunt Moyses et Josue minister ejus : ascendensque Moyses in montem Dei,
<span id="x24_14" class="vn">14</span> senioribus ait : Expectate hic donec revertamur ad vos. Habetis Aaron et Hur vobiscum : si quid natum fuerit quæstionis, referetis ad eos.
<span id="x24_15" class="vn">15</span> Cumque ascendisset Moyses, operuit nubes montem,
<span id="x24_16" class="vn">16</span> et habitavit gloria Domini super Sinai, tegens illum nube sex diebus : septimo autem die vocavit eum de medio caliginis.
<span id="x24_17" class="vn">17</span> Erat autem species gloriæ Domini quasi ignis ardens super verticem montis in conspectu filiorum Israël.
<span id="x24_18" class="vn">18</span> Ingressusque Moyses medium nebulæ, ascendit in montem : et fuit ibi quadraginta diebus, et quadraginta noctibus.
</div><div class="calibre5" id="calibre_pb_24"></div></body></html>
