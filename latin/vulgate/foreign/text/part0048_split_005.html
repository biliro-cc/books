<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Marcus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Et venerunt trans fretum maris in regionem Gerasenorum.
<span id="x5_2" class="vn">2</span> Et exeunti ei de navi, statim occurrit de monumentis homo in spiritu immundo,
<span id="x5_3" class="vn">3</span> qui domicilium habebat in monumentis, et neque catenis jam quisquam poterat eum ligare :
<span id="x5_4" class="vn">4</span> quoniam sæpe compedibus et catenis vinctus, dirupisset catenas, et compedes comminuisset, et nemo poterat eum domare :
<span id="x5_5" class="vn">5</span> et semper die ac nocte in monumentis, et in montibus erat, clamans, et concidens se lapidibus.
<span id="x5_6" class="vn">6</span> Videns autem Jesum a longe, cucurrit, et adoravit eum :
<span id="x5_7" class="vn">7</span> et clamans voce magna dixit : Quid mihi et tibi, Jesu Fili Dei altissimi ? adjuro te per Deum, ne me torqueas.
<span id="x5_8" class="vn">8</span> Dicebat enim illi : Exi spiritus immunde ab homine.
<span id="x5_9" class="vn">9</span> Et interrogabat eum : Quod tibi nomen est ? Et dicit ei : Legio mihi nomen est, quia multi sumus.
<span id="x5_10" class="vn">10</span> Et deprecabatur eum multum, ne se expelleret extra regionem.
<span id="x5_11" class="vn">11</span> Erat autem ibi circa montem grex porcorum magnus, pascens.
<span id="x5_12" class="vn">12</span> Et deprecabantur eum spiritus, dicentes : Mitte nos in porcos ut in eos introëamus.
<span id="x5_13" class="vn">13</span> Et concessit eis statim Jesus. Et exeuntes spiritus immundi introierunt in porcos : et magno impetu grex præcipitatus est in mare ad duo millia, et suffocati sunt in mari.
<span id="x5_14" class="vn">14</span> Qui autem pascebant eos, fugerunt, et nuntiaverunt in civitatem et in agros. Et egressi sunt videre quid esset factum :
<span id="x5_15" class="vn">15</span> et veniunt ad Jesum : et vident illum qui a dæmonio vexabatur, sedentem, vestitum, et sanæ mentis, et timuerunt.
<span id="x5_16" class="vn">16</span> Et narraverunt illis, qui viderant, qualiter factum esset ei qui dæmonium habuerat, et de porcis.
<span id="x5_17" class="vn">17</span> Et rogare cœperunt eum ut discederet de finibus eorum.
<span id="x5_18" class="vn">18</span> Cumque ascenderet navim, cœpit illum deprecari, qui a dæmonio vexatus fuerat, ut esset cum illo,
<span id="x5_19" class="vn">19</span> et non admisit eum, sed ait illi : Vade in domum tuam ad tuos, et annuntia illis quanta tibi Dominus fecerit, et misertus sit tui.
<span id="x5_20" class="vn">20</span> Et abiit, et cœpit prædicare in Decapoli, quanta sibi fecisset Jesus : et omnes mirabantur.
<span id="x5_21" class="vn">21</span> Et cum transcendisset Jesus in navi rursum trans fretum, convenit turba multa ad eum, et erat circa mare.<br class="calibre6"/><br class="calibre6"/>
<span id="x5_22" class="vn">22</span> Et venit quidam de archisynagogis nomine Jairus, et videns eum procidit ad pedes ejus,
<span id="x5_23" class="vn">23</span> et deprecabatur eum multum, dicens : Quoniam filia mea in extremis est, veni, impone manum super eam, ut salva sit, et vivat.
<span id="x5_24" class="vn">24</span> Et abiit cum illo, et sequebatur eum turba multa, et comprimebant eum.
<span id="x5_25" class="vn">25</span> Et mulier, quæ erat in profluvio sanguinis annis duodecim,
<span id="x5_26" class="vn">26</span> et fuerat multa perpessa a compluribus medicis : et erogaverat omnia sua, nec quidquam profecerat, sed magis deterius habebat :
<span id="x5_27" class="vn">27</span> cum audisset de Jesu, venit in turba retro, et tetigit vestimentum ejus :
<span id="x5_28" class="vn">28</span> dicebat enim : Quia si vel vestimentum ejus tetigero, salva ero.
<span id="x5_29" class="vn">29</span> Et confestim siccatus est fons sanguinis ejus : et sensit corpore quia sanata esset a plaga.
<span id="x5_30" class="vn">30</span> Et statim Jesus in semetipso cognoscens virtutem quæ exierat de illo, conversus ad turbam, aiebat : Quis tetigit vestimenta mea ?
<span id="x5_31" class="vn">31</span> Et dicebant ei discipuli sui : Vides turbam comprimentem te, et dicis : Quis me tetigit ?
<span id="x5_32" class="vn">32</span> Et circumspiciebat videre eam, quæ hoc fecerat.
<span id="x5_33" class="vn">33</span> Mulier vero timens et tremens, sciens quod factum esset in se, venit et procidit ante eum, et dixit ei omnem veritatem.
<span id="x5_34" class="vn">34</span> Ille autem dixit ei : Filia, fides tua te salvam fecit : vade in pace, et esto sana a plaga tua.
<span id="x5_35" class="vn">35</span> Adhuc eo loquente, veniunt ab archisynagogo, dicentes : Quia filia tua mortua est : quid ultra vexas magistrum ?
<span id="x5_36" class="vn">36</span> Jesus autem audito verbo quod dicebatur, ait archisynagogo : Noli timere : tantummodo crede.
<span id="x5_37" class="vn">37</span> Et non admisit quemquam se sequi nisi Petrum, et Jacobum, et Joannem fratrem Jacobi.
<span id="x5_38" class="vn">38</span> Et veniunt in domum archisynagogi, et videt tumultum, et flentes, et ejulantes multum.
<span id="x5_39" class="vn">39</span> Et ingressus, ait illis : Quid turbamini, et ploratis ? puella non est mortua, sed dormit.
<span id="x5_40" class="vn">40</span> Et irridebant eum. Ipse vero ejectis omnibus assumit patrem, et matrem puellæ, et qui secum erant, et ingreditur ubi puella erat jacens.
<span id="x5_41" class="vn">41</span> Et tenens manum puellæ, ait illi : Talitha cumi, quod est interpretatum : Puella (tibi dico), surge.
<span id="x5_42" class="vn">42</span> Et confestim surrexit puella, et ambulabat : erat autem annorum duodecim : et obstupuerunt stupore magno.
<span id="x5_43" class="vn">43</span> Et præcepit illis vehementer ut nemo id sciret : et dixit dari illi manducare.
</div><div class="calibre5" id="calibre_pb_5"></div></body></html>
