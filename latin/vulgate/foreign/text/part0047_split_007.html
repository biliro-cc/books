<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c7" id="c7"><span class="chapter-num">7</span></a> <span id="x7_1" class="vn">1</span> Nolite judicare, ut non judicemini.
<span id="x7_2" class="vn">2</span> In quo enim judicio judicaveritis, judicabimini : et in qua mensura mensi fueritis, remetietur vobis.
<span id="x7_3" class="vn">3</span> Quid autem vides festucam in oculo fratris tui, et trabem in oculo tuo non vides ?
<span id="x7_4" class="vn">4</span> aut quomodo dicis fratri tuo : Sine ejiciam festucam de oculo tuo, et ecce trabs est in oculo tuo ?
<span id="x7_5" class="vn">5</span> Hypocrita, ejice primum trabem de oculo tuo, et tunc videbis ejicere festucam de oculo fratris tui.
<span id="x7_6" class="vn">6</span> Nolite dare sanctum canibus : neque mittatis margaritas vestras ante porcos, ne forte conculcent eas pedibus suis, et conversi dirumpant vos.<br class="calibre6"/><br class="calibre6"/>
<span id="x7_7" class="vn">7</span> Petite, et dabitur vobis : quærite, et invenietis : pulsate, et aperietur vobis.
<span id="x7_8" class="vn">8</span> Omnis enim qui petit, accipit : et qui quærit, invenit : et pulsanti aperietur.
<span id="x7_9" class="vn">9</span> Aut quis est ex vobis homo, quem si petierit filius suus panem, numquid lapidem porriget ei ?
<span id="x7_10" class="vn">10</span> aut si piscem petierit, numquid serpentem porriget ei ?
<span id="x7_11" class="vn">11</span> Si ergo vos, cum sitis mali, nostis bona data dare filiis vestris : quanto magis Pater vester, qui in cælis est, dabit bona petentibus se ?<br class="calibre6"/><br class="calibre6"/>
<span id="x7_12" class="vn">12</span> Omnia ergo quæcumque vultis ut faciant vobis homines, et vos facite illis. Hæc est enim lex, et prophetæ.
<span id="x7_13" class="vn">13</span> Intrate per angustam portam : quia lata porta, et spatiosa via est, quæ ducit ad perditionem, et multi sunt qui intrant per eam.
<span id="x7_14" class="vn">14</span> Quam angusta porta, et arcta via est, quæ ducit ad vitam : et pauci sunt qui inveniunt eam !<br class="calibre6"/><br class="calibre6"/>
<span id="x7_15" class="vn">15</span> Attendite a falsis prophetis, qui veniunt ad vos in vestimentis ovium, intrinsecus autem sunt lupi rapaces :
<span id="x7_16" class="vn">16</span> a fructibus eorum cognoscetis eos. Numquid colligunt de spinis uvas, aut de tribulis ficus ?
<span id="x7_17" class="vn">17</span> Sic omnis arbor bona fructus bonos facit : mala autem arbor malos fructus facit.
<span id="x7_18" class="vn">18</span> Non potest arbor bona malos fructus facere : neque arbor mala bonos fructus facere.
<span id="x7_19" class="vn">19</span> Omnis arbor, quæ non facit fructum bonum, excidetur, et in ignem mittetur.
<span id="x7_20" class="vn">20</span> Igitur ex fructibus eorum cognoscetis eos.<br class="calibre6"/><br class="calibre6"/>
<span id="x7_21" class="vn">21</span> Non omnis qui dicit mihi, Domine, Domine, intrabit in regnum cælorum : sed qui facit voluntatem Patris mei, qui in cælis est, ipse intrabit in regnum cælorum.
<span id="x7_22" class="vn">22</span> Multi dicent mihi in illa die : Domine, Domine, nonne in nomine tuo prophetavimus, et in nomine tuo dæmonia ejecimus, et in nomine tuo virtutes multas fecimus ?
<span id="x7_23" class="vn">23</span> Et tunc confitebor illis : Quia numquam novi vos : discedite a me, qui operamini iniquitatem.
<span id="x7_24" class="vn">24</span> Omnis ergo qui audit verba mea hæc, et facit ea, assimilabitur viro sapienti, qui ædificavit domum suam supra petram,
<span id="x7_25" class="vn">25</span> et descendit pluvia, et venerunt flumina, et flaverunt venti, et irruerunt in domum illam, et non cecidit : fundata enim erat super petram.
<span id="x7_26" class="vn">26</span> Et omnis qui audit verba mea hæc, et non facit ea, similis erit viro stulto, qui ædificavit domum suam super arenam :
<span id="x7_27" class="vn">27</span> et descendit pluvia, et venerunt flumina, et flaverunt venti, et irruerunt in domum illam, et cecidit, et fuit ruina illius magna.
<span id="x7_28" class="vn">28</span> Et factum est : cum consummasset Jesus verba hæc, admirabantur turbæ super doctrina ejus.
<span id="x7_29" class="vn">29</span> Erat enim docens eos sicut potestatem habens, et non sicut scribæ eorum, et pharisæi.
</div><div class="calibre5" id="calibre_pb_7"></div></body></html>
