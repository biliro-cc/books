<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Jeremias - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c51" id="c51"><span class="chapter-num">51</span></a><div class="poetry"> <span id="x51_1" class="vn">1</span> Hæc dicit Dominus :<br class="calibre6"/> Ecce ego suscitabo super Babylonem et super habitatores ejus,<br class="calibre6"/> qui cor suum levaverunt contra me,<br class="calibre6"/> quasi ventum pestilentem :<br class="calibre6"/>
<span id="x51_2" class="vn">2</span> et mittam in Babylonem ventilatores,<br class="calibre6"/> et ventilabunt eam et demolientur terram ejus,<br class="calibre6"/> quoniam venerunt super eam undique in die afflictionis ejus.<br class="calibre6"/>
<span id="x51_3" class="vn">3</span> Non tendat qui tendit arcum suum,<br class="calibre6"/> et non ascendat loricatus :<br class="calibre6"/> nolite parcere juvenibus ejus ;<br class="calibre6"/> interficite omnem militiam ejus.<br class="calibre6"/>
<span id="x51_4" class="vn">4</span> Et cadent interfecti in terra Chaldæorum,<br class="calibre6"/> et vulnerati in regionibus ejus.<br class="calibre6"/>
<span id="x51_5" class="vn">5</span> Quoniam non fuit viduatus Israël et Juda<br class="calibre6"/> a Deo suo, Domino exercituum,<br class="calibre6"/> terra autem eorum repleta est delicto<br class="calibre6"/> a Sancto Israël.<br class="calibre6"/>
<span id="x51_6" class="vn">6</span> Fugite de medio Babylonis,<br class="calibre6"/> et salvet unusquisque animam suam :<br class="calibre6"/> nolite tacere super iniquitatem ejus,<br class="calibre6"/> quoniam tempus ultionis est a Domino :<br class="calibre6"/> vicissitudinem ipse retribuet ei.<br class="calibre6"/>
<span id="x51_7" class="vn">7</span> Calix aureus Babylon in manu Domini,<br class="calibre6"/> inebrians omnem terram :<br class="calibre6"/> de vino ejus biberunt gentes,<br class="calibre6"/> et ideo commotæ sunt.<br class="calibre6"/>
<span id="x51_8" class="vn">8</span> Subito cecidit Babylon, et contrita est.<br class="calibre6"/> Ululate super eam :<br class="calibre6"/> tollite resinam ad dolorem ejus,<br class="calibre6"/> si forte sanetur.<br class="calibre6"/>
<span id="x51_9" class="vn">9</span> Curavimus Babylonem, et non est sanata :<br class="calibre6"/> derelinquamus eam, et eamus unusquisque in terram suam :<br class="calibre6"/> quoniam pervenit usque ad cælos judicium ejus,<br class="calibre6"/> et elevatum est usque ad nubes.<br class="calibre6"/>
<span id="x51_10" class="vn">10</span> Protulit Dominus justitias nostras :<br class="calibre6"/> venite, et narremus in Sion opus Domini Dei nostri.<br class="calibre6"/>
<span id="x51_11" class="vn">11</span> Acuite sagittas, implete pharetras :<br class="calibre6"/> suscitavit Dominus spiritum regum Medorum :<br class="calibre6"/> et contra Babylonem mens ejus est ut perdat eam,<br class="calibre6"/> quoniam ultio Domini est,<br class="calibre6"/> ultio templi sui.<br class="calibre6"/>
<span id="x51_12" class="vn">12</span> Super muros Babylonis levate signum,<br class="calibre6"/> augete custodiam, levate custodes,<br class="calibre6"/> præparate insidias :<br class="calibre6"/> quia cogitavit Dominus,<br class="calibre6"/> et fecit quæcumque locutus est contra habitatores Babylonis.<br class="calibre6"/>
<span id="x51_13" class="vn">13</span> Quæ habitas super aquas multas,<br class="calibre6"/> locuples in thesauris :<br class="calibre6"/> venit finis tuus, pedalis præcisionis tuæ.<br class="calibre6"/>
<span id="x51_14" class="vn">14</span> Juravit Dominus exercituum per animam suam :<br class="calibre6"/> Quoniam replebo te hominibus quasi brucho,<br class="calibre6"/> et super te celeuma cantabitur.<br class="calibre6"/>
<span id="x51_15" class="vn">15</span> Qui fecit terram in fortitudine sua,<br class="calibre6"/> præparavit orbem in sapientia sua,<br class="calibre6"/> et prudentia sua extendit cælos.<br class="calibre6"/>
<span id="x51_16" class="vn">16</span> Dante eo vocem, multiplicantur aquæ in cælo :<br class="calibre6"/> qui levat nubes ab extremo terræ,<br class="calibre6"/> fulgura in pluviam fecit,<br class="calibre6"/> et produxit ventum de thesauris suis.<br class="calibre6"/>
<span id="x51_17" class="vn">17</span> Stultus factus est omnis homo a scientia ;<br class="calibre6"/> confusus est omnis conflator in sculptili :<br class="calibre6"/> quia mendax est conflatio eorum,<br class="calibre6"/> nec est spiritus in eis.<br class="calibre6"/>
<span id="x51_18" class="vn">18</span> Vana sunt opera, et risu digna :<br class="calibre6"/> in tempore visitationis suæ peribunt.<br class="calibre6"/>
<span id="x51_19" class="vn">19</span> Non sicut hæc, pars Jacob,<br class="calibre6"/> quia qui fecit omnia ipse est :<br class="calibre6"/> et Israël sceptrum hæreditatis ejus :<br class="calibre6"/> Dominus exercituum nomen ejus.<br class="calibre6"/>
<span id="x51_20" class="vn">20</span> Collidis tu mihi vasa belli :<br class="calibre6"/> et ego collidam in te gentes,<br class="calibre6"/> et disperdam in te regna :<br class="calibre6"/>
<span id="x51_21" class="vn">21</span> et collidam in te equum et equitem ejus :<br class="calibre6"/> et collidam in te currum et ascensorem ejus :<br class="calibre6"/>
<span id="x51_22" class="vn">22</span> et collidam in te virum et mulierem :<br class="calibre6"/> et collidam in te senem et puerum :<br class="calibre6"/> et collidam in te juvenem et virginem :<br class="calibre6"/>
<span id="x51_23" class="vn">23</span> et collidam in te pastorem et gregem ejus :<br class="calibre6"/> et collidam in te agricolam et jugales ejus :<br class="calibre6"/> et collidam in te duces et magistratus :<br class="calibre6"/>
<span id="x51_24" class="vn">24</span> et reddam Babyloni, et cunctis habitatoribus Chaldææ,<br class="calibre6"/> omne malum suum quod fecerunt in Sion,<br class="calibre6"/> in oculis vestris, ait Dominus.<br class="calibre6"/>
<span id="x51_25" class="vn">25</span> Ecce ego ad te, mons pestifer, ait Dominus,<br class="calibre6"/> qui corrumpis universam terram :<br class="calibre6"/> et extendam manum meam super te,<br class="calibre6"/> et evolvam te de petris,<br class="calibre6"/> et dabo te in montem combustionis :<br class="calibre6"/>
<span id="x51_26" class="vn">26</span> et non tollent de te lapidem in angulum,<br class="calibre6"/> et lapidem in fundamenta :<br class="calibre6"/> sed perditus in æternum eris, ait Dominus.<br class="calibre6"/>
<span id="x51_27" class="vn">27</span> Levate signum in terra,<br class="calibre6"/> clangite buccina in gentibus,<br class="calibre6"/> sanctificate super eam gentes,<br class="calibre6"/> annuntiate contra illam regibus Ararat, Menni, et Ascenez :<br class="calibre6"/> numerate contra eam Taphsar,<br class="calibre6"/> adducite equum quasi bruchum aculeatum.<br class="calibre6"/>
<span id="x51_28" class="vn">28</span> Sanctificate contra eam gentes,<br class="calibre6"/> reges Mediæ, duces ejus, et universos magistratus ejus,<br class="calibre6"/> cunctamque terram potestatis ejus.<br class="calibre6"/>
<span id="x51_29" class="vn">29</span> Et commovebitur terra et conturbabitur,<br class="calibre6"/> quia evigilabit contra Babylonem cogitatio Domini,<br class="calibre6"/> ut ponat terram Babylonis desertam et inhabitabilem.<br class="calibre6"/>
<span id="x51_30" class="vn">30</span> Cessaverunt fortes Babylonis a prælio ;<br class="calibre6"/> habitaverunt in præsidiis :<br class="calibre6"/> devoratum est robur eorum,<br class="calibre6"/> et facti sunt quasi mulieres :<br class="calibre6"/> incensa sunt tabernacula ejus,<br class="calibre6"/> contriti sunt vectes ejus.<br class="calibre6"/>
<span id="x51_31" class="vn">31</span> Currens obviam currenti veniet,<br class="calibre6"/> et nuntius obvius nuntianti,<br class="calibre6"/> ut annuntiet regi Babylonis<br class="calibre6"/> quia capta est civitas ejus a summo usque ad summum.<br class="calibre6"/>
<span id="x51_32" class="vn">32</span> Et vada præoccupata sunt,<br class="calibre6"/> et paludes incensæ sunt igni,<br class="calibre6"/> et viri bellatores conturbati sunt.<br class="calibre6"/>
<span id="x51_33" class="vn">33</span> Quia hæc dicit Dominus exercituum, Deus Israël :<br class="calibre6"/> Filia Babylonis quasi area,<br class="calibre6"/> tempus trituræ ejus :<br class="calibre6"/> adhuc modicum, et veniet tempus messionis ejus.<br class="calibre6"/>
<span id="x51_34" class="vn">34</span> Comedit me, devoravit me Nabuchodonosor rex Babylonis :<br class="calibre6"/> reddidit me quasi vas inane,<br class="calibre6"/> absorbuit me quasi draco,<br class="calibre6"/> replevit ventrem suum teneritudine mea, et ejecit me.<br class="calibre6"/>
<span id="x51_35" class="vn">35</span> Iniquitas adversum me<br class="calibre6"/> et caro mea super Babylonem,<br class="calibre6"/> dicit habitatio Sion :<br class="calibre6"/> et sanguis meus super habitatores Chaldææ, dicit Jerusalem.<br class="calibre6"/>
<span id="x51_36" class="vn">36</span> Propterea hæc dicit Dominus :<br class="calibre6"/> Ecce ego judicabo causam tuam,<br class="calibre6"/> et ulciscar ultionem tuam :<br class="calibre6"/> et desertum faciam mare ejus,<br class="calibre6"/> et siccabo venam ejus.<br class="calibre6"/>
<span id="x51_37" class="vn">37</span> Et erit Babylon in tumulos,<br class="calibre6"/> habitatio draconum, stupor et sibilus,<br class="calibre6"/> eo quod non sit habitator.<br class="calibre6"/>
<span id="x51_38" class="vn">38</span> Simul ut leones rugient ;<br class="calibre6"/> excutient comas veluti catuli leonum.<br class="calibre6"/>
<span id="x51_39" class="vn">39</span> In calore eorum ponam potus eorum,<br class="calibre6"/> et inebriabo eos ut sopiantur,<br class="calibre6"/> et dormiant somnum sempiternum,<br class="calibre6"/> et non consurgant, dicit Dominus.<br class="calibre6"/>
<span id="x51_40" class="vn">40</span> Deducam eos quasi agnos ad victimam,<br class="calibre6"/> et quasi arietes cum hædis.<br class="calibre6"/>
<span id="x51_41" class="vn">41</span> Quomodo capta est Sesach,<br class="calibre6"/> et comprehensa est inclyta universæ terræ !<br class="calibre6"/> quomodo facta est in stuporem Babylon inter gentes !<br class="calibre6"/>
<span id="x51_42" class="vn">42</span> Ascendit super Babylonem mare :<br class="calibre6"/> multitudine fluctuum ejus operta est.<br class="calibre6"/>
<span id="x51_43" class="vn">43</span> Factæ sunt civitates ejus in stuporem,<br class="calibre6"/> terra inhabitabilis et deserta,<br class="calibre6"/> terra in qua nullus habitet,<br class="calibre6"/> nec transeat per eam filius hominis.<br class="calibre6"/>
<span id="x51_44" class="vn">44</span> Et visitabo super Bel in Babylone,<br class="calibre6"/> et ejiciam quod absorbuerat de ore ejus :<br class="calibre6"/> et non confluent ad eum ultra gentes,<br class="calibre6"/> siquidem et murus Babylonis corruet.<br class="calibre6"/>
<span id="x51_45" class="vn">45</span> Egredimini de medio ejus, populus meus,<br class="calibre6"/> ut salvet unusquisque animam suam ab ira furoris Domini,<br class="calibre6"/>
<span id="x51_46" class="vn">46</span> et ne forte mollescat cor vestrum,<br class="calibre6"/> et timeatis auditum qui audietur in terra :<br class="calibre6"/> et veniet in anno auditio,<br class="calibre6"/> et post hunc annum auditio,<br class="calibre6"/> et iniquitas in terra,<br class="calibre6"/> et dominator super dominatorem.<br class="calibre6"/>
<span id="x51_47" class="vn">47</span> Propterea ecce dies veniunt,<br class="calibre6"/> et visitabo super sculptilia Babylonis,<br class="calibre6"/> et omnis terra ejus confundetur,<br class="calibre6"/> et universi interfecti ejus cadent in medio ejus.<br class="calibre6"/>
<span id="x51_48" class="vn">48</span> Et laudabunt super Babylonem cæli et terra,<br class="calibre6"/> et omnia quæ in eis sunt :<br class="calibre6"/> quia ab aquilone venient ei prædones, ait Dominus.<br class="calibre6"/>
<span id="x51_49" class="vn">49</span> Et quomodo fecit Babylon,<br class="calibre6"/> ut caderent occisi in Israël,<br class="calibre6"/> sic de Babylone<br class="calibre6"/> cadent occisi in universa terra.<br class="calibre6"/>
<span id="x51_50" class="vn">50</span> Qui fugistis gladium, venite,<br class="calibre6"/> nolite stare :<br class="calibre6"/> recordamini procul Domini,<br class="calibre6"/> et Jerusalem ascendat super cor vestrum.<br class="calibre6"/>
<span id="x51_51" class="vn">51</span> Confusi sumus, quoniam audivimus opprobrium :<br class="calibre6"/> operuit ignominia facies nostras,<br class="calibre6"/> quia venerunt alieni super sanctificationem domus Domini.<br class="calibre6"/>
<span id="x51_52" class="vn">52</span> Propterea ecce dies veniunt, ait Dominus,<br class="calibre6"/> et visitabo super sculptilia ejus,<br class="calibre6"/> et in omni terra ejus mugiet vulneratus.<br class="calibre6"/>
<span id="x51_53" class="vn">53</span> Si ascenderit Babylon in cælum,<br class="calibre6"/> et firmaverit in excelso robur suum,<br class="calibre6"/> a me venient vastatores ejus, ait Dominus.<br class="calibre6"/>
<span id="x51_54" class="vn">54</span> Vox clamoris de Babylone,<br class="calibre6"/> et contritio magna de terra Chaldæorum :<br class="calibre6"/>
<span id="x51_55" class="vn">55</span> quoniam vastavit Dominus Babylonem,<br class="calibre6"/> et perdidit ex ea vocem magnam :<br class="calibre6"/> et sonabunt fluctus eorum quasi aquæ multæ ;<br class="calibre6"/> dedit sonitum vox eorum :<br class="calibre6"/>
<span id="x51_56" class="vn">56</span> quia venit super eam, id est super Babylonem, prædo,<br class="calibre6"/> et apprehensi sunt fortes ejus,<br class="calibre6"/> et emarcuit arcus eorum,<br class="calibre6"/> quia fortis ultor Dominus reddens retribuet.<br class="calibre6"/>
<span id="x51_57" class="vn">57</span> Et inebriabo principes ejus, et sapientes ejus,<br class="calibre6"/> et duces ejus, et magistratus ejus, et fortes ejus :<br class="calibre6"/> et dormient somnum sempiternum,<br class="calibre6"/> et non expergiscentur, ait Rex<br class="calibre6"/> (Dominus exercituum nomen ejus).<br class="calibre6"/>
<span id="x51_58" class="vn">58</span> Hæc dicit Dominus exercituum :<br class="calibre6"/> Murus Babylonis ille latissimus suffossione suffodietur,<br class="calibre6"/> et portæ ejus excelsæ igni comburentur,<br class="calibre6"/> et labores populorum ad nihilum,<br class="calibre6"/> et gentium in ignem erunt, et disperibunt.</div><br class="calibre6"/><br class="calibre6"/>
<span id="x51_59" class="vn">59</span> Verbum quod præcepit Jeremias propheta Saraiæ filio Neriæ filii Maasiæ, cum pergeret cum Sedecia rege in Babylonem, in anno quarto regni ejus : Saraias autem erat princeps prophetiæ.
<span id="x51_60" class="vn">60</span> Et scripsit Jeremias omne malum quod venturum erat super Babylonem, in libro uno : omnia verba hæc quæ scripta sunt contra Babylonem.
<span id="x51_61" class="vn">61</span> Et dixit Jeremias ad Saraiam : Cum veneris in Babylonem, et videris, et legeris omnia verba hæc,
<span id="x51_62" class="vn">62</span> dices : Domine, tu locutus es contra locum istum, ut disperderes eum, ne sit qui in eo habitet, ab homine usque ad pecus, et ut sit perpetua solitudo.
<span id="x51_63" class="vn">63</span> Cumque compleveris legere librum istum, ligabis ad eum lapidem, et projicies illum in medium Euphraten,
<span id="x51_64" class="vn">64</span> et dices : Sic submergetur Babylon, et non consurget a facie afflictionis quam ego adduco super eam, et dissolvetur. Hucusque verba Jeremiæ.
</div><div class="calibre5" id="calibre_pb_51"></div></body></html>
