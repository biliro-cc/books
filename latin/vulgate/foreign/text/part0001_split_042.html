<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c42" id="c42"><span class="chapter-num">42</span></a> <span id="x42_1" class="vn">1</span> Audiens autem Jacob quod alimenta venderentur in Ægypto, dixit filiis suis : Quare negligitis ?
<span id="x42_2" class="vn">2</span> audivi quod triticum venundetur in Ægypto : descendite, et emite nobis necessaria, ut possimus vivere, et non consumamur inopia.
<span id="x42_3" class="vn">3</span> Descendentes igitur fratres Joseph decem, ut emerent frumenta in Ægypto,
<span id="x42_4" class="vn">4</span> Benjamin domi retento a Jacob, qui dixerat fratribus ejus : Ne forte in itinere quidquam patiatur mali :
<span id="x42_5" class="vn">5</span> ingressi sunt terram Ægypti cum aliis qui pergebant ad emendum. Erat autem fames in terra Chanaan.
<span id="x42_6" class="vn">6</span> Et Joseph erat princeps in terra Ægypti, atque ad ejus nutum frumenta populis vendebantur. Cumque adorassent eum fratres sui,
<span id="x42_7" class="vn">7</span> et agnovisset eos, quasi ad alienos durius loquebatur, interrogans eos : Unde venistis ? Qui responderunt : De terra Chanaan, ut emamus victui necessaria.
<span id="x42_8" class="vn">8</span> Et tamen fratres ipse cognoscens, non est cognitus ab eis.
<span id="x42_9" class="vn">9</span> Recordatusque somniorum, quæ aliquando viderat, ait ad eos : Exploratores estis : ut videatis infirmiora terræ venistis.
<span id="x42_10" class="vn">10</span> Qui dixerunt : Non est ita, domine, sed servi tui venerunt ut emerent cibos.
<span id="x42_11" class="vn">11</span> Omnes filii unius viri sumus : pacifici venimus, nec quidquam famuli tui machinantur mali.
<span id="x42_12" class="vn">12</span> Quibus ille respondit : Aliter est : immunita terræ hujus considerare venistis.
<span id="x42_13" class="vn">13</span> At illi : Duodecim, inquiunt, servi tui, fratres sumus, filii viri unius in terra Chanaan : minimus cum patre nostro est, alius non est super.
<span id="x42_14" class="vn">14</span> Hoc est, ait, quod locutus sum : exploratores estis.
<span id="x42_15" class="vn">15</span> Jam nunc experimentum vestri capiam : per salutem Pharaonis non egrediemini hinc, donec veniat frater vester minimus.
<span id="x42_16" class="vn">16</span> Mittite ex vobis unum, et adducat eum : vos autem eritis in vinculis, donec probentur quæ dixistis utrum vera an falsa sint : alioquin per salutem Pharaonis exploratores estis.
<span id="x42_17" class="vn">17</span> Tradidit ergo illos custodiæ tribus diebus.
<span id="x42_18" class="vn">18</span> Die autem tertio eductis de carcere, ait : Facite quæ dixi, et vivetis : Deum enim timeo.
<span id="x42_19" class="vn">19</span> Si pacifici estis, frater vester unus ligetur in carcere : vos autem abite, et ferte frumenta quæ emistis, in domos vestras,
<span id="x42_20" class="vn">20</span> et fratrem vestrum minimum ad me adducite, ut possim vestros probare sermones, et non moriamini. Fecerunt ut dixerat,
<span id="x42_21" class="vn">21</span> et locuti sunt ad invicem : Merito hæc patimur, quia peccavimus in fratrem nostrum, videntes angustiam animæ illius, dum deprecaretur nos, et non audivimus : idcirco venit super nos ista tribulatio.
<span id="x42_22" class="vn">22</span> E quibus unus Ruben, ait : Numquid non dixi vobis : Nolite peccare in puerum : et non audistis me ? en sanguis ejus exquiritur.
<span id="x42_23" class="vn">23</span> Nesciebant autem quod intelligeret Joseph, eo quod per interpretem loqueretur ad eos.
<span id="x42_24" class="vn">24</span> Avertitque se parumper, et flevit : et reversus locutus est ad eos.<br class="calibre6"/><br class="calibre6"/>
<span id="x42_25" class="vn">25</span> Tollensque Simeon, et ligans illis præsentibus, jussit ministris ut implerent eorum saccos tritico, et reponerent pecunias singulorum in sacculis suis, datis supra cibariis in viam : qui fecerunt ita.
<span id="x42_26" class="vn">26</span> At illi portantes frumenta in asinis suis, profecti sunt.
<span id="x42_27" class="vn">27</span> Apertoque unus sacco, ut daret jumento pabulum in diversorio, contemplatus pecuniam in ore sacculi,
<span id="x42_28" class="vn">28</span> dixit fratribus suis : Reddita est mihi pecunia, en habetur in sacco. Et obstupefacti, turbatique, mutuo dixerunt : Quidnam est hoc quod fecit nobis Deus ?
<span id="x42_29" class="vn">29</span> Veneruntque ad Jacob patrem suum in terram Chanaan, et narraverunt ei omnia quæ accidissent sibi, dicentes :
<span id="x42_30" class="vn">30</span> Locutus est nobis dominus terræ dure, et putavit nos exploratores esse provinciæ.
<span id="x42_31" class="vn">31</span> Cui respondimus : Pacifici sumus, nec ullas molimur insidias.
<span id="x42_32" class="vn">32</span> Duodecim fratres uno patre geniti sumus : unus non est super, minimus cum patre nostro est in terra Chanaan.
<span id="x42_33" class="vn">33</span> Qui ait nobis : Sic probabo quod pacifici sitis : fratrem vestrum unum dimittite apud me, et cibaria domibus vestris necessaria sumite, et abite,
<span id="x42_34" class="vn">34</span> fratremque vestrum minimum adducite ad me, ut sciam quod non sitis exploratores : et istum, qui tenetur in vinculis, recipere possitis : ac deinceps quæ vultis, emendi habeatis licentiam.
<span id="x42_35" class="vn">35</span> His dictis, cum frumenta effunderent, singuli repererunt in ore saccorum ligatas pecunias, exterritisque simul omnibus,
<span id="x42_36" class="vn">36</span> dixit pater Jacob : Absque liberis me esse fecistis : Joseph non est super, Simeon tenetur in vinculis, et Benjamin auferetis : in me hæc omnia mala reciderunt.
<span id="x42_37" class="vn">37</span> Cui respondit Ruben : Duos filios meos interfice, si non reduxero illum tibi : trade illum in manu mea, et ego eum tibi restituam.
<span id="x42_38" class="vn">38</span> At ille : Non descendet, inquit, filius meus vobiscum : frater ejus mortuus est, et ipse solus remansit : si quid ei adversi acciderit in terra ad quam pergitis, deducetis canos meos cum dolore ad inferos.
</div><div class="calibre5" id="calibre_pb_42"></div></body></html>
