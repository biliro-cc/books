<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Marcus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a> <span id="x12_1" class="vn">1</span> Et cœpit illis in parabolis loqui : Vineam pastinavit homo, et circumdedit sepem, et fodit lacum, et ædificavit turrim, et locavit eam agricolis, et peregre profectus est.
<span id="x12_2" class="vn">2</span> Et misit ad agricolas in tempore servum ut ab agricolis acciperet de fructu vineæ.
<span id="x12_3" class="vn">3</span> Qui apprehensum eum ceciderunt, et dimiserunt vacuum.
<span id="x12_4" class="vn">4</span> Et iterum misit ad illos alium servum : et illum in capite vulneraverunt, et contumeliis affecerunt.
<span id="x12_5" class="vn">5</span> Et rursum alium misit, et illum occiderunt : et plures alios : quosdam cædentes, alios vero occidentes.
<span id="x12_6" class="vn">6</span> Adhuc ergo unum habens filium carissimum, et illum misit ad eos novissimum, dicens : Quia reverebuntur filium meum.
<span id="x12_7" class="vn">7</span> Coloni autem dixerunt ad invicem : Hic est hæres : venite, occidamus eum : et nostra erit hæreditas.
<span id="x12_8" class="vn">8</span> Et apprehendentes eum, occiderunt : et ejecerunt extra vineam.
<span id="x12_9" class="vn">9</span> Quid ergo faciet dominus vineæ ? Veniet, et perdet colonos, et dabit vineam aliis.
<span id="x12_10" class="vn">10</span> Nec scripturam hanc legistis : Lapidem quem reprobaverunt ædificantes, hic factus est in caput anguli :
<span id="x12_11" class="vn">11</span> a Domino factum est istud, et est mirabile in oculis nostris ?
<span id="x12_12" class="vn">12</span> Et quærebant eum tenere : et timuerunt turbam : cognoverunt enim quoniam ad eos parabolam hanc dixerit. Et relicto eo abierunt.<br class="calibre6"/><br class="calibre6"/>
<span id="x12_13" class="vn">13</span> Et mittunt ad eum quosdam ex pharisæis, et herodianis, ut eum caperent in verbo.
<span id="x12_14" class="vn">14</span> Qui venientes dicunt ei : Magister, scimus quia verax es, et non curas quemquam : nec enim vides in faciem hominum, sed in veritate viam Dei doces. Licet dari tributum Cæsari, an non dabimus ?
<span id="x12_15" class="vn">15</span> Qui sciens versutiam illorum, ait illos : Quid me tentatis ? afferte mihi denarium ut videam.
<span id="x12_16" class="vn">16</span> At illi attulerunt ei. Et ait illis : Cujus est imago hæc, et inscriptio ? Dicunt ei : Cæsaris.
<span id="x12_17" class="vn">17</span> Respondens autem Jesus dixit illis : Reddite igitur quæ sunt Cæsaris, Cæsari : et quæ sunt Dei, Deo. Et mirabantur super eo.<br class="calibre6"/><br class="calibre6"/>
<span id="x12_18" class="vn">18</span> Et venerunt ad eum sadducæi, qui dicunt resurrectionem non esse : et interrogabant eum, dicentes :
<span id="x12_19" class="vn">19</span> Magister, Moyses nobis scripsit, ut si cujus frater mortuus fuerit, et dimiserit uxorem, et filios non reliquerit, accipiat frater ejus uxorem ipsius, et resuscitet semen fratri suo.
<span id="x12_20" class="vn">20</span> Septem ergo fratres erant : et primus accepit uxorem, et mortuus est non relicto semine.
<span id="x12_21" class="vn">21</span> Et secundus accepit eam, et mortuus est : et nec iste reliquit semen. Et tertius similiter.
<span id="x12_22" class="vn">22</span> Et acceperunt eam similiter septem : et non reliquerunt semen. Novissima omnium defuncta est et mulier.
<span id="x12_23" class="vn">23</span> In resurrectione ergo cum resurrexerint, cujus de his erit uxor ? septem enim habuerunt eam uxorem.
<span id="x12_24" class="vn">24</span> Et respondens Jesus, ait illis : Nonne ideo erratis, non scientes Scripturas, neque virtutem Dei ?
<span id="x12_25" class="vn">25</span> Cum enim a mortuis resurrexerint, neque nubent, neque nubentur, sed sunt sicut angeli in cælis.
<span id="x12_26" class="vn">26</span> De mortuis autem quod resurgant, non legistis in libro Moysi, super rubum, quomodo dixerit illi Deus, inquiens : Ego sum Deus Abraham, et Deus Isaac, et Deus Jacob ?
<span id="x12_27" class="vn">27</span> Non est Deus mortuorum, sed vivorum. Vos ergo multum erratis.<br class="calibre6"/><br class="calibre6"/>
<span id="x12_28" class="vn">28</span> Et accessit unus de scribis, qui audierat illos conquirentes, et videns quoniam bene illis responderit, interrogavit eum quod esset primum omnium mandatum.
<span id="x12_29" class="vn">29</span> Jesus autem respondit ei : Quia primum omnium mandatum est : Audi Israël, Dominus Deus tuus, Deus unus est :
<span id="x12_30" class="vn">30</span> et diliges Dominum Deum tuum ex toto corde tuo, et ex tota anima tua, et ex tota mente tua, et ex tota virtute tua. Hoc est primum mandatum.
<span id="x12_31" class="vn">31</span> Secundum autem simile est illi : Diliges proximum tuum tamquam teipsum. Majus horum aliud mandatum non est.
<span id="x12_32" class="vn">32</span> Et ait illi scriba : Bene, Magister, in veritate dixisti, quia unus est Deus, et non est alius præter eum.
<span id="x12_33" class="vn">33</span> Et ut diligatur ex toto corde, et ex toto intellectu, et ex tota anima, et ex tota fortitudine, et diligere proximum tamquam seipsum, majus est omnibus holocautomatibus, et sacrificiis.
<span id="x12_34" class="vn">34</span> Jesus autem videns quod sapienter respondisset, dixit illi : Non es longe a regno Dei. Et nemo jam audebat eum interrogare.<br class="calibre6"/><br class="calibre6"/>
<span id="x12_35" class="vn">35</span> Et respondens Jesus dicebat, docens in templo : Quomodo dicunt scribæ Christum filium esse David ?
<span id="x12_36" class="vn">36</span> Ipse enim David dicit in Spiritu Sancto : Dixit Dominus Domino meo : Sede a dextris meis, donec ponam inimicos tuos scabellum pedum tuorum.
<span id="x12_37" class="vn">37</span> Ipse ergo David dicit eum Dominum, et unde est filius ejus ? Et multa turba eum libenter audivit.
<span id="x12_38" class="vn">38</span> Et dicebat eis in doctrina sua : Cavete a scribis, qui volunt in stolis ambulare, et salutari in foro,
<span id="x12_39" class="vn">39</span> et in primis cathedris sedere in synagogis, et primos discubitus in cœnis :
<span id="x12_40" class="vn">40</span> qui devorant domos viduarum sub obtentu prolixæ orationis : hi accipient prolixius judicium.<br class="calibre6"/><br class="calibre6"/>
<span id="x12_41" class="vn">41</span> Et sedens Jesus contra gazophylacium, aspiciebat quomodo turba jactaret æs in gazophylacium, et multi divites jactabant multa.
<span id="x12_42" class="vn">42</span> Cum venisset autem vidua una pauper, misit duo minuta, quod est quadrans,
<span id="x12_43" class="vn">43</span> et convocans discipulos suos, ait illis : Amen dico vobis, quoniam vidua hæc pauper plus omnibus misit, qui miserunt in gazophylacium.
<span id="x12_44" class="vn">44</span> Omnes enim ex eo, quod abundabat illis, miserunt : hæc vero de penuria sua omnia quæ habuit misit totum victum suum.
</div><div class="calibre5" id="calibre_pb_12"></div></body></html>
