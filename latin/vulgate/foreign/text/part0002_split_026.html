<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c26" id="c26"><span class="chapter-num">26</span></a> <span id="x26_1" class="vn">1</span> Tabernaculum vero ita facies : decem cortinas de bysso retorta, et hyacintho, ac purpura, coccoque bis tincto, variatas opere plumario facies.
<span id="x26_2" class="vn">2</span> Longitudo cortinæ unius habebit viginti octo cubitos : latitudo, quatuor cubitorum erit. Unius mensuræ fient universa tentoria.
<span id="x26_3" class="vn">3</span> Quinque cortinæ sibi jungentur mutuo, et aliæ quinque nexu simili cohærebunt.
<span id="x26_4" class="vn">4</span> Ansulas hyacinthinas in lateribus ac summitatibus facies cortinarum, ut possint invicem copulari.
<span id="x26_5" class="vn">5</span> Quinquagenas ansulas cortina habebit in utraque parte, ita insertas ut ansa contra ansam veniat, et altera alteri possit aptari.
<span id="x26_6" class="vn">6</span> Facies et quinquaginta circulos aureos quibus cortinarum vela jungenda sunt, ut unum tabernaculum fiat.
<span id="x26_7" class="vn">7</span> Facies et saga cilicina undecim, ad operiendum tectum tabernaculi.
<span id="x26_8" class="vn">8</span> Longitudo sagi unius habebit triginta cubitos, et latitudo, quatuor : æqua erit mensura sagorum omnium.
<span id="x26_9" class="vn">9</span> E quibus quinque junges seorsum, et sex sibi mutuo copulabis, ita ut sextum sagum in fronte tecti duplices.
<span id="x26_10" class="vn">10</span> Facies et quinquaginta ansas in ora sagi unius, ut conjungi cum altero queat, et quinquaginta ansas in ora sagi alterius, ut cum altero copuletur.
<span id="x26_11" class="vn">11</span> Facies et quinquaginta fibulas æneas quibus jungantur ansæ, ut unum ex omnibus operimentum fiat.
<span id="x26_12" class="vn">12</span> Quod autem superfuerit in sagis quæ parantur tecto, id est unum sagum quod amplius est, ex medietate ejus operies posteriora tabernaculi.
<span id="x26_13" class="vn">13</span> Et cubitus ex una parte pendebit, et alter ex altera qui plus est in sagorum longitudine, utrumque latus tabernaculi protegens.
<span id="x26_14" class="vn">14</span> Facies et operimentum aliud tecto de pellibus arietum rubricatis : et super hoc rursum aliud operimentum de janthinis pellibus.
<span id="x26_15" class="vn">15</span> Facies et tabulas stantes tabernaculi de lignis setim,
<span id="x26_16" class="vn">16</span> quæ singulæ denos cubitos in longitudine habeant, et in latitudine singulos ac semissem.
<span id="x26_17" class="vn">17</span> In lateribus tabulæ, duæ incastraturæ fient, quibus tabula alteri tabulæ connectatur : atque in hunc modum cunctæ tabulæ parabuntur.
<span id="x26_18" class="vn">18</span> Quarum viginti erunt in latere meridiano quod vergit ad austrum.
<span id="x26_19" class="vn">19</span> Quibus quadraginta bases argenteas fundes, ut binæ bases singulis tabulis per duos angulos subjiciantur.
<span id="x26_20" class="vn">20</span> In latere quoque secundo tabernaculi quod vergit ad aquilonem, viginti tabulæ erunt,
<span id="x26_21" class="vn">21</span> quadraginta habentes bases argenteas, binæ bases singulis tabulis supponentur.
<span id="x26_22" class="vn">22</span> Ad occidentalem vero plagam tabernaculi facies sex tabulas,
<span id="x26_23" class="vn">23</span> et rursum alias duas quæ in angulis erigantur post tergum tabernaculi.
<span id="x26_24" class="vn">24</span> Eruntque conjunctæ a deorsum usque sursum, et una omnes compago retinebit. Duabus quoque tabulis quæ in angulis ponendæ sunt, similis junctura servabitur.
<span id="x26_25" class="vn">25</span> Et erunt simul tabulæ octo, bases earum argenteæ sedecim, duabus basibus per unam tabulam supputatis.
<span id="x26_26" class="vn">26</span> Facies et vectes de lignis setim quinque ad continendas tabulas in uno latere tabernaculi,
<span id="x26_27" class="vn">27</span> et quinque alios in altero, et ejusdem numeri ad occidentalem plagam :
<span id="x26_28" class="vn">28</span> qui mittentur per medias tabulas a summo usque ad summum.
<span id="x26_29" class="vn">29</span> Ipsas quoque tabulas deaurabis, et fundes in eis annulos aureos per quos vectes tabulata contineant : quos operies laminis aureis.
<span id="x26_30" class="vn">30</span> Et eriges tabernaculum juxta exemplar quod tibi in monte monstratum est.<br class="calibre6"/><br class="calibre6"/>
<span id="x26_31" class="vn">31</span> Facies et velum de hyacintho, et purpura, coccoque bis tincto, et bysso retorta, opere plumario et pulchra varietate contextum :
<span id="x26_32" class="vn">32</span> quod appendes ante quatuor columnas de lignis setim, quæ ipsæ quidem deauratæ erunt, et habebunt capita aurea, sed bases argenteas.
<span id="x26_33" class="vn">33</span> Inseretur autem velum per circulos, intra quod pones arcam testimonii, quo et sanctuarium, et sanctuarii sanctuaria dividentur.
<span id="x26_34" class="vn">34</span> Pones et propitiatorium super arcam testimonii in Sancto sanctorum,
<span id="x26_35" class="vn">35</span> mensamque extra velum, et contra mensam candelabrum in latere tabernaculi meridiano : mensa enim stabit in parte aquilonis.
<span id="x26_36" class="vn">36</span> Facies et tentorium in introitu tabernaculi de hyacintho, et purpura, coccoque bis tincto, et bysso retorta, opere plumarii.
<span id="x26_37" class="vn">37</span> Et quinque columnas deaurabis lignorum setim, ante quas ducetur tentorium : quarum erunt capita aurea, et bases æneæ.
</div><div class="calibre5" id="calibre_pb_26"></div></body></html>
