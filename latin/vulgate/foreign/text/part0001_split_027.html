<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c27" id="c27"><span class="chapter-num">27</span></a> <span id="x27_1" class="vn">1</span> Senuit autem Isaac, et caligaverunt oculi ejus, et videre non poterat : vocavitque Esau filium suum majorem, et dixit ei : Fili mi ? Qui respondit : Adsum.
<span id="x27_2" class="vn">2</span> Cui pater : Vides, inquit, quod senuerim, et ignorem diem mortis meæ.
<span id="x27_3" class="vn">3</span> Sume arma tua, pharetram, et arcum, et egredere foras : cumque venatu aliquid apprehenderis,
<span id="x27_4" class="vn">4</span> fac mihi inde pulmentum sicut velle me nosti, et affer ut comedam : et benedicat tibi anima mea antequam moriar.
<span id="x27_5" class="vn">5</span> Quod cum audisset Rebecca, et ille abiisset in agrum ut jussionem patris impleret,
<span id="x27_6" class="vn">6</span> dixit filio suo Jacob : Audivi patrem tuum loquentem cum Esau fratre tuo, et dicentem ei :
<span id="x27_7" class="vn">7</span> Affer mihi de venatione tua, et fac cibos ut comedam, et benedicam tibi coram Domino antequam moriar.
<span id="x27_8" class="vn">8</span> Nunc ergo, fili mi, acquiesce consiliis meis :
<span id="x27_9" class="vn">9</span> et pergens ad gregem, affer mihi duos hædos optimos, ut faciam ex eis escas patri tuo, quibus libenter vescitur :
<span id="x27_10" class="vn">10</span> quas cum intuleris, et comederit, benedicat tibi priusquam moriatur.
<span id="x27_11" class="vn">11</span> Cui ille respondit : Nosti quod Esau frater meus homo pilosus sit, et ego lenis :
<span id="x27_12" class="vn">12</span> si attrectaverit me pater meus, et senserit, timeo ne putet me sibi voluisse illudere, et inducam super me maledictionem pro benedictione.
<span id="x27_13" class="vn">13</span> Ad quem mater : In me sit, ait, ista maledictio, fili mi : tantum audi vocem meam, et pergens, affer quæ dixi.
<span id="x27_14" class="vn">14</span> Abiit, et attulit, deditque matri. Paravit illa cibos, sicut velle noverat patrem illius.
<span id="x27_15" class="vn">15</span> Et vestibus Esau valde bonis, quas apud se habebat domi, induit eum :
<span id="x27_16" class="vn">16</span> pelliculasque hædorum circumdedit manibus, et colli nuda protexit :
<span id="x27_17" class="vn">17</span> deditque pulmentum, et panes, quos coxerat, tradidit.
<span id="x27_18" class="vn">18</span> Quibus illatis, dixit : Pater mi ? At ille respondit : Audio. Quis es tu, fili mi ?
<span id="x27_19" class="vn">19</span> Dixitque Jacob : Ego sum primogenitus tuus Esau : feci sicut præcepisti mihi : surge, sede, et comede de venatione mea, ut benedicat mihi anima tua.
<span id="x27_20" class="vn">20</span> Rursumque Isaac ad filium suum : Quomodo, inquit, tam cito invenire potuisti, fili mi ? Qui respondit : Voluntas Dei fuit ut cito occurreret mihi quod volebam.
<span id="x27_21" class="vn">21</span> Dixitque Isaac : Accede huc, ut tangam te, fili mi, et probem utrum tu sis filius meus Esau, an non.
<span id="x27_22" class="vn">22</span> Accessit ille ad patrem, et palpato eo, dixit Isaac : Vox quidem, vox Jacob est : sed manus, manus sunt Esau.
<span id="x27_23" class="vn">23</span> Et non cognovit eum, quia pilosæ manus similitudinem majoris expresserant. Benedicens ergo illi,
<span id="x27_24" class="vn">24</span> ait : Tu es filius meus Esau ? Respondit : Ego sum.
<span id="x27_25" class="vn">25</span> At ille : Affer mihi, inquit, cibos de venatione tua, fili mi, ut benedicat tibi anima mea. Quos cum oblatos comedisset, obtulit ei etiam vinum. Quo hausto,
<span id="x27_26" class="vn">26</span> dixit ad eum : Accede ad me, et da mihi osculum, fili mi.
<span id="x27_27" class="vn">27</span> Accessit, et osculatus est eum. Statimque ut sensit vestimentorum illius fragrantiam, benedicens illi, ait : <div class="poetry">Ecce odor filii mei<br class="calibre6"/> sicut odor agri pleni,<br class="calibre6"/> cui benedixit Dominus.<br class="calibre6"/>
<span id="x27_28" class="vn">28</span> Det tibi Deus de rore cæli<br class="calibre6"/> et de pinguedine terræ<br class="calibre6"/> abundantiam frumenti et vini.<br class="calibre6"/>
<span id="x27_29" class="vn">29</span> Et serviant tibi populi,<br class="calibre6"/> et adorent te tribus :<br class="calibre6"/> esto dominus fratrum tuorum,<br class="calibre6"/> et incurventur ante te filii matris tuæ :<br class="calibre6"/> qui maledixerit tibi, sit ille maledictus,<br class="calibre6"/> et qui benedixerit tibi, benedictionibus repleatur.</div><br class="calibre6"/><br class="calibre6"/>
<span id="x27_30" class="vn">30</span> Vix Isaac sermonem impleverat, et egresso Jacob foras, venit Esau,
<span id="x27_31" class="vn">31</span> coctosque de venatione cibos intulit patri, dicens : Surge, pater mi, et comede de venatione filii tui, ut benedicat mihi anima tua.
<span id="x27_32" class="vn">32</span> Dixitque illi Isaac : Quis enim es tu ? Qui respondit : Ego sum filius tuus primogenitus Esau.
<span id="x27_33" class="vn">33</span> Expavit Isaac stupore vehementi : et ultra quam credi potest admirans, ait : Quis igitur ille est qui dudum captam venationem attulit mihi, et comedi ex omnibus priusquam tu venires ; benedixique ei, et erit benedictus ?
<span id="x27_34" class="vn">34</span> Auditis Esau sermonibus patris, irrugiit clamore magno : et consternatus, ait : Benedic etiam et mihi, pater mi.
<span id="x27_35" class="vn">35</span> Qui ait : Venit germanus tuus fraudulenter, et accepit benedictionem tuam.
<span id="x27_36" class="vn">36</span> At ille subjunxit : Juste vocatum est nomen ejus Jacob : supplantavit enim me en altera vice : primogenita mea ante tulit, et nunc secundo surripuit benedictionem meam. Rursumque ad patrem : Numquid non reservasti, ait, et mihi benedictionem ?
<span id="x27_37" class="vn">37</span> Respondit Isaac : Dominum tuum illum constitui, et omnes fratres ejus servituti illius subjugavi ; frumento et vino stabilivi eum : et tibi post hæc, fili mi, ultra quid faciam ?
<span id="x27_38" class="vn">38</span> Cui Esau : Num unam, inquit, tantum benedictionem habes, pater ? mihi quoque obsecro ut benedicas. Cumque ejulatu magno fleret,
<span id="x27_39" class="vn">39</span> motus Isaac, dixit ad eum : <div class="poetry">In pinguedine terræ,<br class="calibre6"/> et in rore cæli desuper,
<span id="x27_40" class="vn">40</span> erit benedictio tua.<br class="calibre6"/> Vives in gladio, et fratri tuo servies :<br class="calibre6"/> tempusque veniet, cum excutias et solvas jugum ejus de cervicibus tuis.</div><br class="calibre6"/><br class="calibre6"/>
<span id="x27_41" class="vn">41</span> Oderat ergo semper Esau Jacob pro benedictione qua benedixerat ei pater : dixitque in corde suo : Venient dies luctus patris mei, et occidam Jacob fratrem meum.
<span id="x27_42" class="vn">42</span> Nuntiata sunt hæc Rebeccæ : quæ mittens et vocans Jacob filium suum, dixit ad eum : Ecce Esau frater tuus minatur ut occidat te.
<span id="x27_43" class="vn">43</span> Nunc ergo, fili mi, audi vocem meam, et consurgens fuge ad Laban fratrem meum in Haran :
<span id="x27_44" class="vn">44</span> habitabisque cum eo dies paucos, donec requiescat furor fratris tui,
<span id="x27_45" class="vn">45</span> et cesset indignatio ejus, obliviscaturque eorum quæ fecisti in eum : postea mittam, et adducam te inde huc : cur utroque orbabor filio in uno die ?
<span id="x27_46" class="vn">46</span> Dixitque Rebecca ad Isaac : Tædet me vitæ meæ propter filias Heth : si acceperit Jacob uxorem de stirpe hujus terræ, nolo vivere.
</div><div class="calibre5" id="calibre_pb_27"></div></body></html>
