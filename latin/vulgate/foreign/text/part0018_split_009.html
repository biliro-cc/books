<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judith - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c9" id="c9"><span class="chapter-num">9</span></a> <span id="x9_1" class="vn">1</span> Quibus ascendentibus, Judith ingressa est oratorium suum : et induens se cilicio, posuit cinerem super caput suum : et prosternens se Domino, clamabat ad Dominum, dicens :
<span id="x9_2" class="vn">2</span> Domine Deus patris mei Simeon, qui dedisti illi gladium in defensionem alienigenarum, qui violatores extiterunt in coinquinatione sua, et denudaverunt femur virginis in confusionem :
<span id="x9_3" class="vn">3</span> et dedisti mulieres illorum in prædam, et filias illorum in captivitatem : et omnem prædam in divisionem servis tuis, qui zelaverunt zelum tuum : subveni, quæso te, Domine Deus meus, mihi viduæ.
<span id="x9_4" class="vn">4</span> Tu enim fecisti priora, et illa post illa cogitasti : et hoc factum est quod ipse voluisti.
<span id="x9_5" class="vn">5</span> Omnes enim viæ tuæ paratæ sunt, et tua judicia in tua providentia posuisti.
<span id="x9_6" class="vn">6</span> Respice castra Assyriorum nunc, sicut tunc castra Ægyptiorum videre dignatus es, quando post servos tuos armati currebant, confidentes in quadrigis, et in equitatu suo, et in multitudine bellatorum.
<span id="x9_7" class="vn">7</span> Sed aspexisti super castra eorum, et tenebræ fatigaverunt eos.
<span id="x9_8" class="vn">8</span> Tenuit pedes eorum abyssus, et aquæ operuerunt eos.
<span id="x9_9" class="vn">9</span> Sic fiant et isti, Domine, qui confidunt in multitudine sua, et in curribus suis, et in contis, et in scutis, et in sagittis suis, et in lanceis gloriantur,
<span id="x9_10" class="vn">10</span> et nesciunt quia tu ipse es Deus noster, qui conteris bella ab initio, et Dominus nomen est tibi.
<span id="x9_11" class="vn">11</span> Erige brachium tuum sicut ab initio, et allide virtutem illorum in virtute tua : cadat virtus eorum in iracundia tua, qui promittunt se violare sancta tua, et polluere tabernaculum nominis tui, et dejicere gladio suo cornu altaris tui.
<span id="x9_12" class="vn">12</span> Fac, Domine, ut gladio proprio ejus superbia amputetur :
<span id="x9_13" class="vn">13</span> capiatur laqueo oculorum suorum in me, et percuties eum ex labiis caritatis meæ.
<span id="x9_14" class="vn">14</span> Da mihi in animo constantiam ut contemnam illum, et virtutem, ut evertam illum.
<span id="x9_15" class="vn">15</span> Erit enim hoc memoriale nominis tui, cum manus feminæ dejecerit eum.
<span id="x9_16" class="vn">16</span> Non enim in multitudine est virtus tua, Domine, neque in equorum viribus voluntas tua est, nec superbi ab initio placuerunt tibi : sed humilium et mansuetorum semper tibi placuit deprecatio.
<span id="x9_17" class="vn">17</span> Deus cælorum, creator aquarum, et Dominus totius creaturæ, exaudi me miseram deprecantem, et de tua misericordia præsumentem.
<span id="x9_18" class="vn">18</span> Memento, Domine, testamenti tui, et da verbum in ore meo, et in corde meo consilium corrobora, ut domus tua in sanctificatione tua permaneat :
<span id="x9_19" class="vn">19</span> et omnes gentes agnoscant quia tu es Deus, et non est alius præter te.
</div><div class="calibre5" id="calibre_pb_9"></div></body></html>
