<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Psalmi - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c138" id="c138"><span class="chapter-num">138</span></a> <span id="x138_1" class="vn">1</span> In finem, psalmus David. <div class="poetry">Domine, probasti me, et cognovisti me ;<br class="calibre6"/>
<span id="x138_2" class="vn">2</span> tu cognovisti sessionem meam et resurrectionem meam.<br class="calibre6"/>
<span id="x138_3" class="vn">3</span> Intellexisti cogitationes meas de longe ;<br class="calibre6"/> semitam meam et funiculum meum investigasti :<br class="calibre6"/>
<span id="x138_4" class="vn">4</span> et omnes vias meas prævidisti,<br class="calibre6"/> quia non est sermo in lingua mea.<br class="calibre6"/>
<span id="x138_5" class="vn">5</span> Ecce, Domine, tu cognovisti omnia,<br class="calibre6"/> novissima et antiqua.<br class="calibre6"/> Tu formasti me, et posuisti super me manum tuam.<br class="calibre6"/>
<span id="x138_6" class="vn">6</span> Mirabilis facta est scientia tua ex me ;<br class="calibre6"/> confortata est, et non potero ad eam.<br class="calibre6"/>
<span id="x138_7" class="vn">7</span> Quo ibo a spiritu tuo ?<br class="calibre6"/> et quo a facie tua fugiam ?<br class="calibre6"/>
<span id="x138_8" class="vn">8</span> Si ascendero in cælum, tu illic es ;<br class="calibre6"/> si descendero in infernum, ades.<br class="calibre6"/>
<span id="x138_9" class="vn">9</span> Si sumpsero pennas meas diluculo,<br class="calibre6"/> et habitavero in extremis maris,<br class="calibre6"/>
<span id="x138_10" class="vn">10</span> etenim illuc manus tua deducet me,<br class="calibre6"/> et tenebit me dextera tua.<br class="calibre6"/>
<span id="x138_11" class="vn">11</span> Et dixi : Forsitan tenebræ conculcabunt me ;<br class="calibre6"/> et nox illuminatio mea in deliciis meis.<br class="calibre6"/>
<span id="x138_12" class="vn">12</span> Quia tenebræ non obscurabuntur a te,<br class="calibre6"/> et nox sicut dies illuminabitur :<br class="calibre6"/> sicut tenebræ ejus, ita et lumen ejus.<br class="calibre6"/>
<span id="x138_13" class="vn">13</span> Quia tu possedisti renes meos ;<br class="calibre6"/> suscepisti me de utero matris meæ.<br class="calibre6"/>
<span id="x138_14" class="vn">14</span> Confitebor tibi, quia terribiliter magnificatus es ;<br class="calibre6"/> mirabilia opera tua, et anima mea cognoscit nimis.<br class="calibre6"/>
<span id="x138_15" class="vn">15</span> Non est occultatum os meum a te, quod fecisti in occulto ;<br class="calibre6"/> et substantia mea in inferioribus terræ.<br class="calibre6"/>
<span id="x138_16" class="vn">16</span> Imperfectum meum viderunt oculi tui,<br class="calibre6"/> et in libro tuo omnes scribentur.<br class="calibre6"/> Dies formabuntur, et nemo in eis.<br class="calibre6"/>
<span id="x138_17" class="vn">17</span> Mihi autem nimis honorificati sunt amici tui, Deus ;<br class="calibre6"/> nimis confortatus est principatus eorum.<br class="calibre6"/>
<span id="x138_18" class="vn">18</span> Dinumerabo eos, et super arenam multiplicabuntur.<br class="calibre6"/> Exsurrexi, et adhuc sum tecum.<br class="calibre6"/>
<span id="x138_19" class="vn">19</span> Si occideris, Deus, peccatores,<br class="calibre6"/> viri sanguinum, declinate a me :<br class="calibre6"/>
<span id="x138_20" class="vn">20</span> quia dicitis in cogitatione :<br class="calibre6"/> Accipient in vanitate civitates tuas.<br class="calibre6"/>
<span id="x138_21" class="vn">21</span> Nonne qui oderunt te, Domine, oderam,<br class="calibre6"/> et super inimicos tuos tabescebam ?<br class="calibre6"/>
<span id="x138_22" class="vn">22</span> Perfecto odio oderam illos,<br class="calibre6"/> et inimici facti sunt mihi.<br class="calibre6"/>
<span id="x138_23" class="vn">23</span> Proba me, Deus, et scito cor meum ;<br class="calibre6"/> interroga me, et cognosce semitas meas.<br class="calibre6"/>
<span id="x138_24" class="vn">24</span> Et vide si via iniquitatis in me est,<br class="calibre6"/> et deduc me in via æterna.</div>
</div><div class="calibre5" id="calibre_pb_138"></div></body></html>
