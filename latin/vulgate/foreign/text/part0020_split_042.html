<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Job - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c42" id="c42"><span class="chapter-num">42</span></a> <span id="x42_1" class="vn">1</span> Respondens autem Job Domino, dixit :
<div class="poetry"><span id="x42_2" class="vn">2</span> Scio quia omnia potes,<br class="calibre6"/> et nulla te latet cogitatio.<br class="calibre6"/>
<span id="x42_3" class="vn">3</span> Quis est iste qui celat consilium absque scientia ?<br class="calibre6"/> ideo insipienter locutus sum,<br class="calibre6"/> et quæ ultra modum excederent scientiam meam.<br class="calibre6"/>
<span id="x42_4" class="vn">4</span> Audi, et ego loquar :<br class="calibre6"/> interrogabo te, et responde mihi.<br class="calibre6"/>
<span id="x42_5" class="vn">5</span> Auditu auris audivi te :<br class="calibre6"/> nunc autem oculus meus videt te.<br class="calibre6"/>
<span id="x42_6" class="vn">6</span> Idcirco ipse me reprehendo,<br class="calibre6"/> et ago pœnitentiam in favilla et cinere.</div><br class="calibre6"/><br class="calibre6"/>
<span id="x42_7" class="vn">7</span> Postquam autem locutus est Dominus verba hæc ad Job, dixit ad Eliphaz Themanitem : Iratus est furor meus in te, et in duos amicos tuos, quoniam non estis locuti coram me rectum, sicut servus meus Job.
<span id="x42_8" class="vn">8</span> Sumite ergo vobis septem tauros et septem arietes, et ite ad servum meum Job, et offerte holocaustum pro vobis : Job autem servus meus orabit pro vobis. Faciem ejus suscipiam, ut non vobis imputetur stultitia : neque enim locuti estis ad me recta, sicut servus meus Job.
<span id="x42_9" class="vn">9</span> Abierunt ergo Eliphaz Themanites, et Baldad Suhites, et Sophar Naamathites, et fecerunt sicut locutus fuerat Dominus ad eos : et suscepit Dominus faciem Job.
<span id="x42_10" class="vn">10</span> Dominus quoque conversus est ad pœnitentiam Job, cum oraret ille pro amicis suis : et addidit Dominus omnia quæcumque fuerant Job, duplicia.
<span id="x42_11" class="vn">11</span> Venerunt autem ad eum omnes fratres sui, et universæ sorores suæ, et cuncti qui noverant eum prius, et comederunt cum eo panem in domo ejus : et moverunt super eum caput, et consolati sunt eum super omni malo quod intulerat Dominus super eum : et dederunt ei unusquisque ovem unam, et inaurem auream unam.
<span id="x42_12" class="vn">12</span> Dominus autem benedixit novissimis Job magis quam principio ejus : et facta sunt ei quatuordecim millia ovium, et sex millia camelorum, et mille juga boum, et mille asinæ.
<span id="x42_13" class="vn">13</span> Et fuerunt ei septem filii, et tres filiæ.
<span id="x42_14" class="vn">14</span> Et vocavit nomen unius Diem, et nomen secundæ Cassiam, et nomen tertiæ Cornustibii.
<span id="x42_15" class="vn">15</span> Non sunt autem inventæ mulieres speciosæ sicut filiæ Job in universa terra : deditque eis pater suus hæreditatem inter fratres earum.
<span id="x42_16" class="vn">16</span> Vixit autem Job post hæc centum quadraginta annis, et vidit filios suos, et filios filiorum suorum usque ad quartam generationem : et mortuus est senex, et plenus dierum.</div>
</body></html>
