<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Machabæorum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Et factum est, ut audierunt gentes in circuitu quia ædificatum est altare et sanctuarium sicut prius, iratæ sunt valde :
<span id="x5_2" class="vn">2</span> et cogitabant tollere genus Jacob, qui erant inter eos, et cœperunt occidere de populo, et persequi.
<span id="x5_3" class="vn">3</span> Et debellabat Judas filios Esau in Idumæa, et eos qui erant in Acrabathane, quia circumsedebant Israëlitas : et percussit eos plaga magna.
<span id="x5_4" class="vn">4</span> Et recordatus est malitiam filiorum Bean, qui erant populo in laqueum et in scandalum, insidiantes ei in via.
<span id="x5_5" class="vn">5</span> Et conclusi sunt ab eo in turribus, et applicuit ad eos, et anathematizavit eos, et incendit turres eorum igni cum omnibus qui in eis erant.
<span id="x5_6" class="vn">6</span> Et transivit ad filios Ammon, et invenit manum fortem, et populum copiosum, et Timotheum ducem ipsorum :
<span id="x5_7" class="vn">7</span> et commisit cum eis prælia multa, et contriti sunt in conspectu eorum, et percussit eos :
<span id="x5_8" class="vn">8</span> et cepit Gazer civitatem et filias ejus, et reversus est in Judæam.
<span id="x5_9" class="vn">9</span> Et congregatæ sunt gentes quæ sunt in Galaad adversus Israëlitas, qui erant in finibus eorum, ut tollerent eos : et fugerunt in Datheman munitionem.
<span id="x5_10" class="vn">10</span> Et miserunt litteras ad Judam et fratres ejus, dicentes : Congregatæ sunt adversum nos gentes per circuitum, ut nos auferant,
<span id="x5_11" class="vn">11</span> et parant venire, et occupare munitionem, in quam confugimus : et Timotheus est dux exercitus eorum.
<span id="x5_12" class="vn">12</span> Nunc ergo veni, et eripe nos de manibus eorum, quia cecidit multitudo de nobis.
<span id="x5_13" class="vn">13</span> Et omnes fratres nostri, qui erant in locis Tubin, interfecti sunt : et captivas duxerunt uxores eorum, et natos, et spolia, et peremerunt illic fere mille viros.
<span id="x5_14" class="vn">14</span> Et adhuc epistolæ legebantur, et ecce alii nuntii venerunt de Galilæa conscissis tunicis, nuntiantes secundum verba hæc :
<span id="x5_15" class="vn">15</span> dicentes convenisse adversum se a Ptolemaida, et Tyro, et Sidone : et repleta est omnis Galilæa alienigenis, ut nos consumant.
<span id="x5_16" class="vn">16</span> Ut audivit autem Judas et populus sermones istos, convenit ecclesia magna cogitare quid facerent fratribus suis, qui in tribulatione erant, et expugnabantur ab eis.<br class="calibre6"/><br class="calibre6"/>
<span id="x5_17" class="vn">17</span> Dixitque Judas Simoni fratri suo : Elige tibi viros, et vade, et libera fratres tuos in Galilæa : ego autem et frater meus Jonathas ibimus in Galaaditim.
<span id="x5_18" class="vn">18</span> Et reliquit Josephum filium Zachariæ, et Azariam, duces populi, cum residuo exercitu in Judæa ad custodiam :
<span id="x5_19" class="vn">19</span> et præcepit illis, dicens : Præestote populo huic : et nolite bellum committere adversum gentes, donec revertamur.
<span id="x5_20" class="vn">20</span> Et partiti sunt Simoni viri tria millia, ut iret in Galilæam : Judæ autem octo millia in Galaaditim.
<span id="x5_21" class="vn">21</span> Et abiit Simon in Galilæam, et commisit prælia multa cum gentibus : et contritæ sunt gentes a facie ejus, et persecutus est eos usque ad portam
<span id="x5_22" class="vn">22</span> Ptolemaidis : et ceciderunt de gentibus fere tria millia virorum. Et accepit spolia eorum,
<span id="x5_23" class="vn">23</span> et assumpsit eos qui erant in Galilæa et in Arbatis, cum uxoribus, et natis, et omnibus quæ erant illis, et adduxit in Judæam cum lætitia magna.<br class="calibre6"/><br class="calibre6"/>
<span id="x5_24" class="vn">24</span> Et Judas Machabæus, et Jonathas frater ejus, transierunt Jordanem, et abierunt viam trium dierum per desertum.
<span id="x5_25" class="vn">25</span> Et occurrerunt eis Nabuthæi, et susceperunt eos pacifice, et narraverunt eis omnia quæ acciderant fratribus eorum in Galaaditide,
<span id="x5_26" class="vn">26</span> et quia multi ex eis comprehensi sunt in Barasa, et Bosor, et in Alimis, et in Casphor, et Mageth, et Carnaim : hæ omnes civitates munitæ et magnæ.
<span id="x5_27" class="vn">27</span> Sed et in ceteris civitatibus Galaaditidis tenentur comprehensi, et in crastinum constituerunt admovere exercitum civitatibus his, et comprehendere, et tollere eos in una die.
<span id="x5_28" class="vn">28</span> Et convertit Judas et exercitus ejus viam in desertum Bosor repente, et occupavit civitatem : et occidit omnem masculum in ore gladii, et accepit omnia spolia eorum, et succendit eam igni.
<span id="x5_29" class="vn">29</span> Et surrexerunt inde nocte, et ibant usque ad munitionem.
<span id="x5_30" class="vn">30</span> Et factum est diluculo, cum elevassent oculos suos, ecce populus multus, cujus non erat numerus, portantes scalas et machinas ut comprehenderent munitionem, et expugnarent eos.
<span id="x5_31" class="vn">31</span> Et vidit Judas quia cœpit bellum, et clamor belli ascendit ad cælum sicut tuba, et clamor magnus de civitate :
<span id="x5_32" class="vn">32</span> et dixit exercitui suo : Pugnate hodie pro fratribus vestris.
<span id="x5_33" class="vn">33</span> Et venit tribus ordinibus post eos, et exclamaverunt tubis, et clamaverunt in oratione.
<span id="x5_34" class="vn">34</span> Et cognoverunt castra Timothei quia Machabæus est, et refugerunt a facie ejus : et percusserunt eos plaga magna. Et ceciderunt ex eis in die illa fere octo millia virorum.
<span id="x5_35" class="vn">35</span> Et divertit Judas in Maspha, et expugnavit, et cepit eam : et occidit omnem masculum ejus, et sumpsit spolia ejus, et succendit eam igni.
<span id="x5_36" class="vn">36</span> Inde perrexit, et cepit Casbon, et Mageth, et Bosor, et reliquas civitates Galaaditidis.
<span id="x5_37" class="vn">37</span> Post hæc autem verba congregavit Timotheus exercitum alium, et castra posuit contra Raphon trans torrentem.
<span id="x5_38" class="vn">38</span> Et misit Judas speculari exercitum : et renuntiaverunt ei, dicentes : Quia convenerunt ad eum omnes gentes quæ in circuitu nostro sunt, exercitus multus nimis :
<span id="x5_39" class="vn">39</span> et Arabas conduxerunt in auxilium sibi, et castra posuerunt trans torrentem, parati ad te venire in prælium. Et abiit Judas obviam illis.
<span id="x5_40" class="vn">40</span> Et ait Timotheus principibus exercitus sui : Cum appropinquaverit Judas, et exercitus ejus, ad torrentem aquæ : si transierit ad nos prior, non poterimus sustinere eum, quia potens poterit adversum nos ;
<span id="x5_41" class="vn">41</span> si vero timuerit transire, et posuerit castra extra flumen, transfretamus ad eos, et poterimus adversus illum.
<span id="x5_42" class="vn">42</span> Ut autem appropinquavit Judas ad torrentem aquæ, statuit scribas populi secus torrentem, et mandavit eis, dicens : Neminem hominem reliqueritis, sed veniant omnes in prælium.
<span id="x5_43" class="vn">43</span> Et transfretavit ad illos prior, et omnis populus post eum, et contritæ sunt omnes gentes a facie eorum, et projecerunt arma sua, et fugerunt ad fanum, quod erat in Carnaim.
<span id="x5_44" class="vn">44</span> Et occupavit ipsam civitatem, et fanum succendit igni cum omnibus qui erant in ipso : et oppressa est Carnaim, et non potuit sustinere contra faciem Judæ.<br class="calibre6"/><br class="calibre6"/>
<span id="x5_45" class="vn">45</span> Et congregavit Judas universos Israëlitas, qui erant in Galaaditide, a minimo usque ad maximum, et uxores eorum, et natos, et exercitum magnum valde, ut venirent in terram Juda.
<span id="x5_46" class="vn">46</span> Et venerunt usque Ephron : et hæc civitas magna in ingressu posita, munita valde, et non erat declinare ab ea dextera vel sinistra, sed per mediam iter erat.
<span id="x5_47" class="vn">47</span> Et incluserunt se qui erant in civitate, et obstruxerunt portas lapidibus : et misit ad eos Judas verbis pacificis,
<span id="x5_48" class="vn">48</span> dicens : Transeamus per terram vestram, ut eamus in terram nostram : et nemo vobis nocebit, tantum pedibus transibimus. Et nolebant eis aperire.
<span id="x5_49" class="vn">49</span> Et præcepit Judas prædicare in castris, ut applicarent unusquisque in quo erat loco :
<span id="x5_50" class="vn">50</span> et applicuerunt se viri virtutis, et oppugnavit civitatem illam tota die et tota nocte, et tradita est civitas in manu ejus :
<span id="x5_51" class="vn">51</span> et peremerunt omnem masculum in ore gladii, et eradicavit eam, et accepit spolia ejus : et transivit per totam civitatem super interfectos.
<span id="x5_52" class="vn">52</span> Et transgressi sunt Jordanem in campo magno, contra faciem Bethsan.
<span id="x5_53" class="vn">53</span> Et erat Judas congregans extremos, et exhortabatur populum per totam viam, donec venirent in terram Juda :
<span id="x5_54" class="vn">54</span> et ascenderunt in montem Sion cum lætitia, et gaudio, et obtulerunt holocausta, quod nemo ex eis cecidisset donec reverterentur in pace.<br class="calibre6"/><br class="calibre6"/>
<span id="x5_55" class="vn">55</span> Et in diebus quibus erat Judas et Jonathas in terra Galaad, et Simon frater ejus in Galilæa contra faciem Ptolemaidis,
<span id="x5_56" class="vn">56</span> audivit Josephus Zachariæ filius, et Azarias princeps virtutis, res bene gestas, et prælia quæ facta sunt,
<span id="x5_57" class="vn">57</span> et dixit : Faciamus et ipsi nobis nomen, et eamus pugnare adversus gentes quæ in circuitu nostro sunt.
<span id="x5_58" class="vn">58</span> Et præcepit his qui erant in exercitu suo, et abierunt Jamniam.
<span id="x5_59" class="vn">59</span> Et exivit Gorgias de civitate, et viri ejus obviam illis in pugnam.
<span id="x5_60" class="vn">60</span> Et fugati sunt Josephus et Azarias usque in fines Judææ : et ceciderunt illo die de populo Israël ad duo millia viri, et facta est fuga magna in populo :
<span id="x5_61" class="vn">61</span> quia non audierunt Judam, et fratres ejus, existimantes fortiter se facturos.
<span id="x5_62" class="vn">62</span> Ipsi autem non erant de semine virorum illorum, per quos salus facta est in Israël.
<span id="x5_63" class="vn">63</span> Et viri Juda magnificati sunt valde in conspectu omnis Israël, et gentium omnium ubi audiebatur nomen eorum.
<span id="x5_64" class="vn">64</span> Et convenerunt ad eos fausta acclamantes.<br class="calibre6"/><br class="calibre6"/>
<span id="x5_65" class="vn">65</span> Et exivit Judas et fratres ejus, et expugnabant filios Esau in terra quæ ad austrum est, et percussit Chebron et filias ejus : et muros ejus, et turres succendit igni in circuitu.
<span id="x5_66" class="vn">66</span> Et movit castra ut iret in terram alienigenarum, et perambulabat Samariam.
<span id="x5_67" class="vn">67</span> In die illa ceciderunt sacerdotes in bello, dum volunt fortiter facere, dum sine consilio exeunt in prælium.
<span id="x5_68" class="vn">68</span> Et declinavit Judas in Azotum in terram alienigenarum, et diruit aras eorum, et sculptilia deorum ipsorum succendit igni : et cepit spolia civitatum, et reversus est in terram Juda.
</div><div class="calibre5" id="calibre_pb_5"></div></body></html>
