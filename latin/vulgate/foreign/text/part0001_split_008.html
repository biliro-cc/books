<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c8" id="c8"><span class="chapter-num">8</span></a> <span id="x8_1" class="vn">1</span> Recordatus autem Deus Noë, cunctorumque animantium, et omnium jumentorum, quæ erant cum eo in arca, adduxit spiritum super terram, et imminutæ sunt aquæ.
<span id="x8_2" class="vn">2</span> Et clausi sunt fontes abyssi, et cataractæ cæli : et prohibitæ sunt pluviæ de cælo.
<span id="x8_3" class="vn">3</span> Reversæque sunt aquæ de terra euntes et redeuntes : et cœperunt minui post centum quinquaginta dies.
<span id="x8_4" class="vn">4</span> Requievitque arca mense septimo, vigesimo septimo die mensis, super montes Armeniæ.
<span id="x8_5" class="vn">5</span> At vero aquæ ibant et decrescebant usque ad decimum mensem : decimo enim mense, primo die mensis, apparuerunt cacumina montium.
<span id="x8_6" class="vn">6</span> Cumque transissent quadraginta dies, aperiens Noë fenestram arcæ, quam fecerat, dimisit corvum,
<span id="x8_7" class="vn">7</span> qui egrediebatur, et non revertebatur, donec siccarentur aquæ super terram.
<span id="x8_8" class="vn">8</span> Emisit quoque columbam post eum, ut videret si jam cessassent aquæ super faciem terræ.
<span id="x8_9" class="vn">9</span> Quæ cum non invenisset ubi requiesceret pes ejus, reversa est ad eum in arcam : aquæ enim erant super universam terram : extenditque manum, et apprehensam intulit in arcam.
<span id="x8_10" class="vn">10</span> Expectatis autem ultra septem diebus aliis, rursum dimisit columbam ex arca.
<span id="x8_11" class="vn">11</span> At illa venit ad eum ad vesperam, portans ramum olivæ virentibus foliis in ore suo : intellexit ergo Noë quod cessassent aquæ super terram.
<span id="x8_12" class="vn">12</span> Expectavitque nihilominus septem alios dies : et emisit columbam, quæ non est reversa ultra ad eum.
<span id="x8_13" class="vn">13</span> Igitur sexcentesimo primo anno, primo mense, prima die mensis, imminutæ sunt aquæ super terram : et aperiens Noë tectum arcæ, aspexit, viditque quod exsiccata esset superficies terræ.
<span id="x8_14" class="vn">14</span> Mense secundo, septimo et vigesimo die mensis arefacta est terra.<br class="calibre6"/><br class="calibre6"/>
<span id="x8_15" class="vn">15</span> Locutus est autem Deus ad Noë, dicens :
<span id="x8_16" class="vn">16</span> Egredere de arca, tu et uxor tua, filii tui et uxores filiorum tuorum tecum.
<span id="x8_17" class="vn">17</span> Cuncta animantia, quæ sunt apud te, ex omni carne, tam in volatilibus quam in bestiis et universis reptilibus, quæ reptant super terram, educ tecum, et ingredimini super terram : crescite et multiplicamini super eam.
<span id="x8_18" class="vn">18</span> Egressus est ergo Noë, et filii ejus : uxor illius, et uxores filiorum ejus cum eo.
<span id="x8_19" class="vn">19</span> Sed et omnia animantia, jumenta, et reptilia quæ reptant super terram, secundum genus suum, egressa sunt de arca.
<span id="x8_20" class="vn">20</span> Ædificavit autem Noë altare Domino : et tollens de cunctis pecoribus et volucribus mundis, obtulit holocausta super altare.
<span id="x8_21" class="vn">21</span> Odoratusque est Dominus odorem suavitatis, et ait : Nequaquam ultra maledicam terræ propter homines : sensus enim et cogitatio humani cordis in malum prona sunt ab adolescentia sua : non igitur ultra percutiam omnem animam viventem sicut feci.
<span id="x8_22" class="vn">22</span> Cunctis diebus terræ, sementis et messis, frigus et æstus, æstas et hiems, nox et dies non requiescent.
</div><div class="calibre5" id="calibre_pb_8"></div></body></html>
