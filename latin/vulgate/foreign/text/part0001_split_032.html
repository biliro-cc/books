<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c32" id="c32"><span class="chapter-num">32</span></a> <span id="x32_1" class="vn">1</span> Jacob quoque abiit itinere quo cœperat : fueruntque ei obviam angeli Dei.
<span id="x32_2" class="vn">2</span> Quos cum vidisset, ait : Castra Dei sunt hæc : et appellavit nomen loci illius Mahanaim, id est, Castra.
<span id="x32_3" class="vn">3</span> Misit autem et nuntios ante se ad Esau fratrem suum in terram Seir, in regionem Edom :
<span id="x32_4" class="vn">4</span> præcepitque eis, dicens : Sic loquimini domino meo Esau : Hæc dicit frater tuus Jacob : Apud Laban peregrinatus sum, et fui usque in præsentem diem.
<span id="x32_5" class="vn">5</span> Habeo boves, et asinos, et oves, et servos, et ancillas : mittoque nunc legationem ad dominum meum, ut inveniam gratiam in conspectu tuo.
<span id="x32_6" class="vn">6</span> Reversique sunt nuntii ad Jacob, dicentes : Venimus ad Esau fratrem tuum, et ecce properat tibi in occursum cum quadringentis viris.
<span id="x32_7" class="vn">7</span> Timuit Jacob valde : et perterritus divisit populum qui secum erat, greges quoque et oves, et boves, et camelos, in duas turmas,
<span id="x32_8" class="vn">8</span> dicens : Si venerit Esau ad unam turmam, et percusserit eam, alia turma, quæ relicta est, salvabitur.
<span id="x32_9" class="vn">9</span> Dixitque Jacob : Deus patris mei Abraham, et Deus patris mei Isaac : Domine qui dixisti mihi : Revertere in terram tuam, et in locum nativitatis tuæ, et benefaciam tibi :
<span id="x32_10" class="vn">10</span> minor sum cunctis miserationibus tuis, et veritate tua quam explevisti servo tuo. In baculo meo transivi Jordanem istum : et nunc cum duabus turmis regredior.
<span id="x32_11" class="vn">11</span> Erue me de manu fratris mei Esau, quia valde eum timeo : ne forte veniens percutiat matrem cum filiis.
<span id="x32_12" class="vn">12</span> Tu locutus es quod benefaceres mihi, et dilatares semen meum sicut arenam maris, quæ præ multitudine numerari non potest.
<span id="x32_13" class="vn">13</span> Cumque dormisset ibi nocte illa, separavit de his quæ habebat, munera Esau fratri suo,
<span id="x32_14" class="vn">14</span> capras ducentas, hircos viginti, oves ducentas, et arietes viginti,
<span id="x32_15" class="vn">15</span> camelos fœtas cum pullis suis triginta, vaccas quadraginta, et tauros viginti, asinas viginti et pullos earum decem.
<span id="x32_16" class="vn">16</span> Et misit per manus servorum suorum singulos seorsum greges, dixitque pueris suis : Antecedite me, et sit spatium inter gregem et gregem.
<span id="x32_17" class="vn">17</span> Et præcepit priori, dicens : Si obvium habueris fratrem meum Esau, et interrogaverit te : Cujus es ? aut, Quo vadis ? aut, Cujus sunt ista quæ sequeris ?
<span id="x32_18" class="vn">18</span> respondebis : Servi tui Jacob, munera misit domino meo Esau, ipse quoque post nos venit.
<span id="x32_19" class="vn">19</span> Similiter dedit mandata secundo, et tertio, et cunctis qui sequebantur greges, dicens : Iisdem verbis loquimini ad Esau cum inveneritis eum.
<span id="x32_20" class="vn">20</span> Et addetis : Ipse quoque servus tuus Jacob iter nostrum insequitur. Dixit enim : Placabo illum muneribus quæ præcedunt, et postea videbo illum : forsitan propitiabitur mihi.
<span id="x32_21" class="vn">21</span> Præcesserunt itaque munera ante eum, ipse vero mansit nocte illa in castris.<br class="calibre6"/><br class="calibre6"/>
<span id="x32_22" class="vn">22</span> Cumque mature surrexisset, tulit duas uxores suas, et totidem famulas cum undecim filiis, et transivit vadum Jaboc.
<span id="x32_23" class="vn">23</span> Traductisque omnibus quæ ad se pertinebant,
<span id="x32_24" class="vn">24</span> mansit solus : et ecce vir luctabatur cum eo usque mane.
<span id="x32_25" class="vn">25</span> Qui cum videret quod eum superare non posset, tetigit nervum femoris ejus, et statim emarcuit.
<span id="x32_26" class="vn">26</span> Dixitque ad eum : Dimitte me : jam enim ascendit aurora. Respondit : Non dimittam te, nisi benedixeris mihi.
<span id="x32_27" class="vn">27</span> Ait ergo : Quod nomen est tibi ? Respondit : Jacob.
<span id="x32_28" class="vn">28</span> At ille : Nequaquam, inquit, Jacob appellabitur nomen tuum, sed Israël : quoniam si contra Deum fortis fuisti, quanto magis contra homines prævalebis ?
<span id="x32_29" class="vn">29</span> Interrogavit eum Jacob : Dic mihi, quo appellaris nomine ? Respondit : Cur quæris nomen meum ? Et benedixit ei in eodem loco.
<span id="x32_30" class="vn">30</span> Vocavitque Jacob nomen loci illius Phanuel, dicens : Vidi Deum facie ad faciem, et salva facta est anima mea.
<span id="x32_31" class="vn">31</span> Ortusque est ei statim sol, postquam transgressus est Phanuel : ipse vero claudicabat pede.
<span id="x32_32" class="vn">32</span> Quam ob causam non comedunt nervum filii Israël, qui emarcuit in femore Jacob, usque in præsentem diem : eo quod tetigerit nervum femoris ejus, et obstupuerit.
</div><div class="calibre5" id="calibre_pb_32"></div></body></html>
