<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Machabæorum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Et rex Antiochus perambulabat superiores regiones, et audivit esse civitatem Elymaidem in Perside nobilissimam, et copiosam in argento et auro,
<span id="x6_2" class="vn">2</span> templumque in ea locuples valde, et illic velamina aurea, et loricæ, et scuta, quæ reliquit Alexander Philippi rex Macedo, qui regnavit primus in Græcia.
<span id="x6_3" class="vn">3</span> Et venit, et quærebat capere civitatem, et deprædari eam : et non potuit, quoniam innotuit sermo his qui erant in civitate :
<span id="x6_4" class="vn">4</span> et insurrexerunt in prælium, et fugit inde, et abiit cum tristitia magna, et reversus est in Babyloniam.
<span id="x6_5" class="vn">5</span> Et venit qui nuntiaret ei in Perside, quia fugata sunt castra quæ erant in terra Juda :
<span id="x6_6" class="vn">6</span> et quia abiit Lysias cum virtute forti in primis, et fugatus est a facie Judæorum, et invaluerunt armis, et viribus, et spoliis multis, quæ ceperunt de castris, quæ exciderunt :
<span id="x6_7" class="vn">7</span> et quia diruerunt abominationem, quam ædificaverat super altare quod erat in Jerusalem : et sanctificationem, sicut prius, circumdederunt muris excelsis, sed et Bethsuram civitatem suam.
<span id="x6_8" class="vn">8</span> Et factum est ut audivit rex sermones istos, expavit, et commotus est valde : et decidit in lectum, et incidit in languorem præ tristitia, quia non factum est ei sicut cogitabat.
<span id="x6_9" class="vn">9</span> Et erat illic per dies multos, quia renovata est in eo tristitia magna, et arbitratus est se mori.
<span id="x6_10" class="vn">10</span> Et vocavit omnes amicos suos, et dixit illis : Recessit somnus ab oculis meis, et concidi, et corrui corde præ sollicitudine :
<span id="x6_11" class="vn">11</span> et dixi in corde meo : In quantam tribulationem deveni, et in quos fluctus tristitiæ, in qua nunc sum : qui jucundus eram, et dilectus in potestate mea !
<span id="x6_12" class="vn">12</span> Nunc vero reminiscor malorum quæ feci in Jerusalem, unde et abstuli omnia spolia aurea et argentea quæ erant in ea, et misi auferre habitantes Judæam sine causa.
<span id="x6_13" class="vn">13</span> Cognovi ergo quia propterea invenerunt me mala ista : et ecce pereo tristitia magna in terra aliena.
<span id="x6_14" class="vn">14</span> Et vocavit Philippum, unum de amicis suis, et præposuit eum super universum regnum suum :
<span id="x6_15" class="vn">15</span> et dedit ei diadema, et stolam suam, et annulum, ut adduceret Antiochum filium suum, et nutriret eum, et regnaret.
<span id="x6_16" class="vn">16</span> Et mortuus est illic Antiochus rex anno centesimo quadragesimo nono.
<span id="x6_17" class="vn">17</span> Et cognovit Lysias quoniam mortuus est rex, et constituit regnare Antiochum filium ejus, quem nutrivit adolescentem : et vocavit nomen ejus Eupator.<br class="calibre6"/><br class="calibre6"/>
<span id="x6_18" class="vn">18</span> Et hi qui erant in arce, concluserant Israël in circuitu sanctorum : et quærebant eis mala semper, et firmamentum gentium.
<span id="x6_19" class="vn">19</span> Et cogitavit Judas disperdere eos : et convocavit universum populum, ut obsiderent eos.
<span id="x6_20" class="vn">20</span> Et convenerunt simul, et obsederunt eos anno centesimo quinquagesimo, et fecerunt ballistas et machinas.
<span id="x6_21" class="vn">21</span> Et exierunt quidam ex eis qui obsidebantur : et adjunxerunt se illis aliqui impii ex Israël,
<span id="x6_22" class="vn">22</span> et abierunt ad regem, et dixerunt : Quousque non facis judicium, et vindicas fratres nostros ?
<span id="x6_23" class="vn">23</span> Nos decrevimus servire patri tuo, et ambulare in præceptis ejus, et obsequi edictis ejus :
<span id="x6_24" class="vn">24</span> et filii populi nostri propter hoc alienabant se a nobis, et quicumque inveniebantur ex nobis, interficiebantur, et hæreditates nostræ diripiebantur.
<span id="x6_25" class="vn">25</span> Et non ad nos tantum extenderunt manum, sed et in omnes fines nostros :
<span id="x6_26" class="vn">26</span> et ecce applicuerunt hodie ad arcem Jerusalem occupare eam, et munitionem Bethsuram munierunt :
<span id="x6_27" class="vn">27</span> et nisi præveneris eos velocius, majora quam hæc facient, et non poteris obtinere eos.
<span id="x6_28" class="vn">28</span> Et iratus est rex, ut hæc audivit : et convocavit omnes amicos suos, et principes exercitus sui, et eos qui super equites erant :
<span id="x6_29" class="vn">29</span> sed et de regnis aliis et de insulis maritimis venerunt ad eum exercitus conductitii.
<span id="x6_30" class="vn">30</span> Et erat numerus exercitus ejus, centum millia peditum, et viginti millia equitum, et elephanti triginta duo, docti ad prælium.
<span id="x6_31" class="vn">31</span> Et venerunt per Idumæam, et applicuerunt ad Bethsuram, et pugnaverunt dies multos : et fecerunt machinas, et exierunt, et succenderunt eas igni, et pugnaverunt viriliter.<br class="calibre6"/><br class="calibre6"/>
<span id="x6_32" class="vn">32</span> Et recessit Judas ab arce, et movit castra ad Bethzacharam contra castra regis.
<span id="x6_33" class="vn">33</span> Et surrexit rex ante lucem, et concitavit exercitus in impetum contra viam Bethzacharam : et comparaverunt se exercitus in prælium, et tubis cecinerunt :
<span id="x6_34" class="vn">34</span> et elephantis ostenderunt sanguinem uvæ et mori, ad acuendos eos in prælium :
<span id="x6_35" class="vn">35</span> et diviserunt bestias per legiones, et astiterunt singulis elephantis mille viri in loricis concatenatis, et galeæ æreæ in capitibus eorum : et quingenti equites ordinati unicuique bestiæ electi erant.
<span id="x6_36" class="vn">36</span> Hi ante tempus, ubicumque erat bestia, ibi erant : et quocumque ibat, ibant, et non discedebant ab ea.
<span id="x6_37" class="vn">37</span> Sed et turres ligneæ super eos firmæ protegentes super singulas bestias : et super eas machinæ : et super singulas viri virtutis triginta duo, qui pugnabant desuper : et Indus magister bestiæ.
<span id="x6_38" class="vn">38</span> Et residuum equitatum hinc et inde statuit in duas partes, tubis exercitum commovere, et perurgere constipatos in legionibus ejus.
<span id="x6_39" class="vn">39</span> Et ut refulsit sol in clypeos aureos et æreos, resplenduerunt montes ab eis, et resplenduerunt sicut lampades ignis.
<span id="x6_40" class="vn">40</span> Et distincta est pars exercitus regis per montes excelsos, et alia per loca humilia : et ibant caute et ordinate.
<span id="x6_41" class="vn">41</span> Et commovebantur omnes inhabitantes terram a voce multitudinis, et incessu turbæ, et collisione armorum : erat enim exercitus magnus valde, et fortis.
<span id="x6_42" class="vn">42</span> Et appropiavit Judas et exercitus ejus in prælium, et ceciderunt de exercitu regis sexcenti viri.
<span id="x6_43" class="vn">43</span> Et vidit Eleazar filius Saura unam de bestiis loricatam loricis regis : et erat eminens super ceteras bestias, et visum est ei quod in ea esset rex :
<span id="x6_44" class="vn">44</span> et dedit se ut liberaret populum suum, et acquireret sibi nomen æternum.
<span id="x6_45" class="vn">45</span> Et cucurrit ad eam audacter in medio legionis, interficiens a dextris et a sinistris, et cadebant ab eo huc atque illuc.
<span id="x6_46" class="vn">46</span> Et ivit sub pedes elephantis, et supposuit se ei, et occidit eum : et cecidit in terram super ipsum, et mortuus est illic.
<span id="x6_47" class="vn">47</span> Et videntes virtutem regis, et impetum exercitus ejus, diverterunt se ab eis.<br class="calibre6"/><br class="calibre6"/>
<span id="x6_48" class="vn">48</span> Castra autem regis ascenderunt contra eos in Jerusalem, et applicuerunt castra regis ad Judæam, et montem Sion.
<span id="x6_49" class="vn">49</span> Et fecit pacem cum his qui erant in Bethsura : et exierunt de civitate, quia non erant eis ibi alimenta conclusis, quia sabbata erant terræ.
<span id="x6_50" class="vn">50</span> Et comprehendit rex Bethsuram : et constituit illic custodiam servare eam.
<span id="x6_51" class="vn">51</span> Et convertit castra ad locum sanctificationis dies multos : et statuit illic ballistas, et machinas, et ignis jacula, et tormenta ad lapides jactandos, et spicula, et scorpios ad mittendas sagittas, et fundibula.
<span id="x6_52" class="vn">52</span> Fecerunt autem et ipsi machinas adversus machinas eorum, et pugnaverunt dies multos.
<span id="x6_53" class="vn">53</span> Escæ autem non erant in civitate, eo quod septimus annus esset : et qui remanserant in Judæa de gentibus, consumpserant reliquias eorum, quæ repositæ fuerant.
<span id="x6_54" class="vn">54</span> Et remanserunt in sanctis viri pauci, quoniam obtinuerat eos fames : et dispersi sunt unusquisque in locum suum.<br class="calibre6"/><br class="calibre6"/>
<span id="x6_55" class="vn">55</span> Et audivit Lysias quod Philippus, quem constituerat rex Antiochus cum adhuc viveret, ut nutriret Antiochum filium suum, et regnaret,
<span id="x6_56" class="vn">56</span> reversus esset a Perside et Media, et exercitus qui abierat cum ipso, et quia quærebat suscipere regni negotia :
<span id="x6_57" class="vn">57</span> festinavit ire, et dicere ad regem, et duces exercitus : Deficimus quotidie, et esca nobis modica est ; et locus, quem obsidemus, est munitus, et incumbit nobis ordinare de regno.
<span id="x6_58" class="vn">58</span> Nunc itaque demus dextras hominibus istis, et faciamus cum illis pacem, et cum omni gente eorum :
<span id="x6_59" class="vn">59</span> et constituamus illis ut ambulent in legitimis suis sicut prius : propter legitima enim ipsorum, quæ despeximus, irati sunt, et fecerunt omnia hæc.
<span id="x6_60" class="vn">60</span> Et placuit sermo in conspectu regis et principum : et misit ad eos pacem facere, et receperunt illam.
<span id="x6_61" class="vn">61</span> Et juravit illis rex et principes, et exierunt de munitione.
<span id="x6_62" class="vn">62</span> Et intravit rex montem Sion, et vidit munitionem loci : et rupit citius juramentum quod juravit, et mandavit destruere murum in gyro.
<span id="x6_63" class="vn">63</span> Et discessit festinanter, et reversus est Antiochiam, et invenit Philippum dominantem civitati : et pugnavit adversus eum, et occupavit civitatem.
</div><div class="calibre5" id="calibre_pb_6"></div></body></html>
