<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c40" id="c40"><span class="chapter-num">40</span></a> <span id="x40_1" class="vn">1</span> Locutusque est Dominus ad Moysen, dicens :
<span id="x40_2" class="vn">2</span> Mense primo, prima die mensis, eriges tabernaculum testimonii,
<span id="x40_3" class="vn">3</span> et pones in eo arcam, dimittesque ante illam velum :
<span id="x40_4" class="vn">4</span> et illata mensa, pones super eam quæ rite præcepta sunt. Candelabrum stabit cum lucernis suis,
<span id="x40_5" class="vn">5</span> et altare aureum, in quo adoletur incensum, coram arca testimonii. Tentorium in introitu tabernaculi pones,
<span id="x40_6" class="vn">6</span> et ante illud altare holocausti :
<span id="x40_7" class="vn">7</span> labrum inter altare et tabernaculum, quod implebis aqua.
<span id="x40_8" class="vn">8</span> Circumdabisque atrium tentoriis, et ingressum ejus.
<span id="x40_9" class="vn">9</span> Et assumpto unctionis oleo unges tabernaculum cum vasis suis, ut sanctificentur :
<span id="x40_10" class="vn">10</span> altare holocausti et omnia vasa ejus,
<span id="x40_11" class="vn">11</span> labrum cum basi sua : omnia unctionis oleo consecrabis, ut sint Sancta sanctorum.
<span id="x40_12" class="vn">12</span> Applicabisque Aaron et filios ejus ad fores tabernaculi testimonii, et lotos aqua
<span id="x40_13" class="vn">13</span> indues sanctis vestibus, ut ministrent mihi, et unctio eorum in sacerdotium sempiternum proficiat.
<span id="x40_14" class="vn">14</span> Fecitque Moyses omnia quæ præceperat Dominus.
<span id="x40_15" class="vn">15</span> Igitur mense primo anni secundi, prima die mensis, collocatum est tabernaculum.
<span id="x40_16" class="vn">16</span> Erexitque Moyses illud, et posuit tabulas ac bases et vectes, statuitque columnas,
<span id="x40_17" class="vn">17</span> et expandit tectum super tabernaculum, imposito desuper operimento, sicut Dominus imperaverat.
<span id="x40_18" class="vn">18</span> Posuit et testimonium in arca, subditis infra vectibus, et oraculum desuper.
<span id="x40_19" class="vn">19</span> Cumque intulisset arcam in tabernaculum, appendit ante eam velum ut expleret Domini jussionem.
<span id="x40_20" class="vn">20</span> Posuit et mensam in tabernaculo testimonii ad plagam septentrionalem extra velum,
<span id="x40_21" class="vn">21</span> ordinatis coram propositionis panibus, sicut præceperat Dominus Moysi.
<span id="x40_22" class="vn">22</span> Posuit et candelabrum in tabernaculo testimonii e regione mensæ in parte australi,
<span id="x40_23" class="vn">23</span> locatis per ordinem lucernis, juxta præceptum Domini.
<span id="x40_24" class="vn">24</span> Posuit et altare aureum sub tecto testimonii contra velum,
<span id="x40_25" class="vn">25</span> et adolevit super eo incensum aromatum, sicut jusserat Dominus Moysi.
<span id="x40_26" class="vn">26</span> Posuit et tentorium in introitu tabernaculi testimonii,
<span id="x40_27" class="vn">27</span> et altare holocausti in vestibulo testimonii, offerens in eo holocaustum, et sacrificia, ut Dominus imperaverat.
<span id="x40_28" class="vn">28</span> Labrum quoque statuit inter tabernaculum testimonii et altare, implens illud aqua.
<span id="x40_29" class="vn">29</span> Laveruntque Moyses et Aaron ac filii ejus manus suas et pedes,
<span id="x40_30" class="vn">30</span> cum ingrederentur tectum fœderis, et accederent ad altare, sicut præceperat Dominus Moysi.
<span id="x40_31" class="vn">31</span> Erexit et atrium per gyrum tabernaculi et altaris, ducto in introitu ejus tentorio.<br class="calibre6"/><br class="calibre6"/> Postquam omnia perfecta sunt,
<span id="x40_32" class="vn">32</span> operuit nubes tabernaculum testimonii, et gloria Domini implevit illud.
<span id="x40_33" class="vn">33</span> Nec poterat Moyses ingredi tectum fœderis, nube operiente omnia, et majestate Domini coruscante, quia cuncta nubes operuerat.
<span id="x40_34" class="vn">34</span> Siquando nubes tabernaculum deserebat, proficiscebantur filii Israël per turmas suas :
<span id="x40_35" class="vn">35</span> si pendebat desuper, manebant in eodem loco.
<span id="x40_36" class="vn">36</span> Nubes quippe Domini incubabat per diem tabernaculo, et ignis in nocte, videntibus cunctis populis Israël per cunctas mansiones suas.</div>
</body></html>
