<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Sapientia - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c18" id="c18"><span class="chapter-num">18</span></a><div class="poetry"> <span id="x18_1" class="vn">1</span> Sanctis autem tuis maxima erat lux,<br class="calibre6"/> et horum quidem vocem audiebant, sed figuram non videbant.<br class="calibre6"/> Et quia non et ipsi eadem passi erant, magnificabant te ;<br class="calibre6"/>
<span id="x18_2" class="vn">2</span> et qui ante læsi erant, quia non lædebantur, gratias agebant,<br class="calibre6"/> et ut esset differentia, donum petebant.<br class="calibre6"/>
<span id="x18_3" class="vn">3</span> Propter quod ignis ardentem columnam<br class="calibre6"/> ducem habuerunt ignotæ viæ,<br class="calibre6"/> et solem sine læsura boni hospitii præstitisti.<br class="calibre6"/>
<span id="x18_4" class="vn">4</span> Digni quidem illi carere luce,<br class="calibre6"/> et pati carcerem tenebrarum,<br class="calibre6"/> qui inclusos custodiebant filios tuos,<br class="calibre6"/> per quos incipiebat incorruptum legis lumen sæculo dari.</div><br class="calibre6"/><br class="calibre6"/>
<div class="poetry"><span id="x18_5" class="vn">5</span> Cum cogitarent justorum occidere infantes,<br class="calibre6"/> et uno exposito filio et liberato,<br class="calibre6"/> in traductionem illorum, multitudinem filiorum abstulisti,<br class="calibre6"/> et pariter illos perdidisti in aqua valida.<br class="calibre6"/>
<span id="x18_6" class="vn">6</span> Illa enim nox ante cognita est a patribus nostris,<br class="calibre6"/> ut vere scientes quibus juramentis crediderunt,<br class="calibre6"/> animæquiores essent.<br class="calibre6"/>
<span id="x18_7" class="vn">7</span> Suscepta est autem a populo tuo sanitas quidem justorum,<br class="calibre6"/> injustorum autem exterminatio.<br class="calibre6"/>
<span id="x18_8" class="vn">8</span> Sicut enim læsisti adversarios,<br class="calibre6"/> sic et nos provocans magnificasti.<br class="calibre6"/>
<span id="x18_9" class="vn">9</span> Absconse enim sacrificabant justi pueri bonorum,<br class="calibre6"/> et justitiæ legem in concordia disposuerunt ;<br class="calibre6"/> similiter et bona et mala recepturos justos,<br class="calibre6"/> patrum jam decantantes laudes.<br class="calibre6"/>
<span id="x18_10" class="vn">10</span> Resonabat autem inconveniens inimicorum vox,<br class="calibre6"/> et flebilis audiebatur planctus ploratorum infantium.<br class="calibre6"/>
<span id="x18_11" class="vn">11</span> Simili autem pœna servus cum domino afflictus est,<br class="calibre6"/> et popularis homo regi similia passus.<br class="calibre6"/>
<span id="x18_12" class="vn">12</span> Similiter ergo omnes, uno nomine mortis,<br class="calibre6"/> mortuos habebant innumerabiles :<br class="calibre6"/> nec enim ad sepeliendum vivi sufficiebant,<br class="calibre6"/> quoniam uno momento quæ erat præclarior<br class="calibre6"/> natio illorum exterminata est.<br class="calibre6"/>
<span id="x18_13" class="vn">13</span> De omnibus enim non credentes, propter veneficia ;<br class="calibre6"/> tunc vero primum cum fuit exterminium primogenitorum,<br class="calibre6"/> spoponderunt populum Dei esse.<br class="calibre6"/>
<span id="x18_14" class="vn">14</span> Cum enim quietum silentium contineret omnia,<br class="calibre6"/> et nox in suo cursu medium iter haberet,<br class="calibre6"/>
<span id="x18_15" class="vn">15</span> omnipotens sermo tuus de cælo, a regalibus sedibus,<br class="calibre6"/> durus debellator in mediam exterminii terram prosilivit,<br class="calibre6"/>
<span id="x18_16" class="vn">16</span> gladius acutus insimulatum imperium tuum portans :<br class="calibre6"/> et stans, replevit omnia morte,<br class="calibre6"/> et usque ad cælum attingebat stans in terra.<br class="calibre6"/>
<span id="x18_17" class="vn">17</span> Tunc continuo visus somniorum malorum turbaverunt illos,<br class="calibre6"/> et timores supervenerunt insperati.<br class="calibre6"/>
<span id="x18_18" class="vn">18</span> Et alius alibi projectus semivivus,<br class="calibre6"/> propter quam moriebatur causam demonstrabat mortis.<br class="calibre6"/>
<span id="x18_19" class="vn">19</span> Visiones enim quæ illos turbaverunt hæc præmonebant,<br class="calibre6"/> ne inscii quare mala patiebantur perirent.<br class="calibre6"/>
<span id="x18_20" class="vn">20</span> Tetigit autem tunc et justos tentatio mortis,<br class="calibre6"/> et commotio in eremo facta est multitudinis :<br class="calibre6"/> sed non diu permansit ira tua.<br class="calibre6"/>
<span id="x18_21" class="vn">21</span> Prosperans enim homo sine querela deprecari pro populis,<br class="calibre6"/> proferens servitutis suæ scutum,<br class="calibre6"/> orationem et per incensum deprecationem allegans,<br class="calibre6"/> restitit iræ, et finem imposuit necessitati,<br class="calibre6"/> ostendens quoniam tuus est famulus.<br class="calibre6"/>
<span id="x18_22" class="vn">22</span> Vicit autem turbas non in virtute corporis,<br class="calibre6"/> nec armaturæ potentia :<br class="calibre6"/> sed verbo illum qui se vexabat subjecit,<br class="calibre6"/> juramenta parentum et testamentum commemorans.<br class="calibre6"/>
<span id="x18_23" class="vn">23</span> Cum enim jam acervatim cecidissent super alterutrum mortui,<br class="calibre6"/> interstitit, et amputavit impetum,<br class="calibre6"/> et divisit illam quæ ad vivos ducebat viam.<br class="calibre6"/>
<span id="x18_24" class="vn">24</span> In veste enim poderis quam habebat, totus erat orbis terrarum ;<br class="calibre6"/> et parentum magnalia in quatuor ordinibus lapidum erant sculpta,<br class="calibre6"/> et magnificentia tua in diademate capitis illius sculpta erat.<br class="calibre6"/>
<span id="x18_25" class="vn">25</span> His autem cessit qui exterminabat, et hæc extimuit :<br class="calibre6"/> erat enim sola tentatio iræ sufficiens.</div>
</div><div class="calibre5" id="calibre_pb_18"></div></body></html>
