<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c24" id="c24"><span class="chapter-num">24</span></a> <span id="x24_1" class="vn">1</span> Et egressus Jesus de templo, ibat. Et accesserunt discipuli ejus, ut ostenderent ei ædificationes templi.
<span id="x24_2" class="vn">2</span> Ipse autem respondens dixit illis : Videtis hæc omnia ? amen dico vobis, non relinquetur hic lapis super lapidem, qui non destruatur.<br class="calibre6"/><br class="calibre6"/>
<span id="x24_3" class="vn">3</span> Sedente autem eo super montem Oliveti, accesserunt ad eum discipuli secreto, dicentes : Dic nobis, quando hæc erunt ? et quod signum adventus tui, et consummationis sæculi ?
<span id="x24_4" class="vn">4</span> Et respondens Jesus, dixit eis : Videte ne quis vos seducat :
<span id="x24_5" class="vn">5</span> multi enim venient in nomine meo, dicentes : Ego sum Christus : et multos seducent.
<span id="x24_6" class="vn">6</span> Audituri enim estis prælia, et opiniones præliorum. Videte ne turbemini : oportet enim hæc fieri, sed nondum est finis :
<span id="x24_7" class="vn">7</span> consurget enim gens in gentem, et regnum in regnum, et erunt pestilentiæ, et fames, et terræmotus per loca :
<span id="x24_8" class="vn">8</span> hæc autem omnia initia sunt dolorum.<br class="calibre6"/><br class="calibre6"/>
<span id="x24_9" class="vn">9</span> Tunc tradent vos in tribulationem, et occident vos : et eritis odio omnibus gentibus propter nomen meum.
<span id="x24_10" class="vn">10</span> Et tunc scandalizabuntur multi, et invicem tradent, et odio habebunt invicem.
<span id="x24_11" class="vn">11</span> Et multi pseudoprophetæ surgent, et seducent multos.
<span id="x24_12" class="vn">12</span> Et quoniam abundavit iniquitas, refrigescet caritas multorum :
<span id="x24_13" class="vn">13</span> qui autem perseveraverit usque in finem, hic salvus erit.
<span id="x24_14" class="vn">14</span> Et prædicabitur hoc Evangelium regni in universo orbe, in testimonium omnibus gentibus : et tunc veniet consummatio.<br class="calibre6"/><br class="calibre6"/>
<span id="x24_15" class="vn">15</span> Cum ergo videritis abominationem desolationis, quæ dicta est a Daniele propheta, stantem in loco sancto, qui legit, intelligat :
<span id="x24_16" class="vn">16</span> tunc qui in Judæa sunt, fugiant ad montes :
<span id="x24_17" class="vn">17</span> et qui in tecto, non descendat tollere aliquid de domo sua :
<span id="x24_18" class="vn">18</span> et qui in agro, non revertatur tollere tunicam suam.
<span id="x24_19" class="vn">19</span> Væ autem prægnantibus et nutrientibus in illis diebus !<br class="calibre6"/><br class="calibre6"/>
<span id="x24_20" class="vn">20</span> Orate autem ut non fiat fuga vestra in hieme, vel sabbato :
<span id="x24_21" class="vn">21</span> erit enim tunc tribulatio magna, qualis non fuit ab initio mundi usque modo, neque fiet.
<span id="x24_22" class="vn">22</span> Et nisi breviati fuissent dies illi, non fieret salva omnis caro : sed propter electos breviabuntur dies illi.
<span id="x24_23" class="vn">23</span> Tunc si quis vobis dixerit : Ecce hic est Christus, aut illic : nolite credere.
<span id="x24_24" class="vn">24</span> Surgent enim pseudochristi, et pseudoprophetæ : et dabunt signa magna, et prodigia, ita ut in errorem inducantur (si fieri potest) etiam electi.
<span id="x24_25" class="vn">25</span> Ecce prædixi vobis.
<span id="x24_26" class="vn">26</span> Si ergo dixerint vobis : Ecce in deserto est, nolite exire ; Ecce in penetralibus, nolite credere.
<span id="x24_27" class="vn">27</span> Sicut enim fulgur exit ab oriente, et paret usque in occidentem : ita erit et adventus Filii hominis.
<span id="x24_28" class="vn">28</span> Ubicumque fuerit corpus, illic congregabuntur et aquilæ.<br class="calibre6"/><br class="calibre6"/>
<span id="x24_29" class="vn">29</span> Statim autem post tribulationem dierum illorum sol obscurabitur, et luna non dabit lumen suum, et stellæ cadent de cælo, et virtutes cælorum commovebuntur :
<span id="x24_30" class="vn">30</span> et tunc parebit signum Filii hominis in cælo : et tunc plangent omnes tribus terræ : et videbunt Filium hominis venientem in nubibus cæli cum virtute multa et majestate.
<span id="x24_31" class="vn">31</span> Et mittet angelos suos cum tuba, et voce magna : et congregabunt electos ejus a quatuor ventis, a summis cælorum usque ad terminos eorum.<br class="calibre6"/><br class="calibre6"/>
<span id="x24_32" class="vn">32</span> Ab arbore autem fici discite parabolam : cum jam ramus ejus tener fuerit, et folia nata, scitis quia prope est æstas :
<span id="x24_33" class="vn">33</span> ita et vos cum videritis hæc omnia, scitote quia prope est, in januis.
<span id="x24_34" class="vn">34</span> Amen dico vobis, quia non præteribit generatio hæc, donec omnia hæc fiant.
<span id="x24_35" class="vn">35</span> Cælum et terra transibunt, verba autem mea non præteribunt.<br class="calibre6"/><br class="calibre6"/>
<span id="x24_36" class="vn">36</span> De die autem illa et hora nemo scit, neque angeli cælorum, nisi solus Pater.
<span id="x24_37" class="vn">37</span> Sicut autem in diebus Noë, ita erit et adventus Filii hominis :
<span id="x24_38" class="vn">38</span> sicut enim erant in diebus ante diluvium comedentes et bibentes, nubentes et nuptum tradentes, usque ad eum diem, quo intravit Noë in arcam,
<span id="x24_39" class="vn">39</span> et non cognoverunt donec venit diluvium, et tulit omnes : ita erit et adventus Filii hominis.
<span id="x24_40" class="vn">40</span> Tunc duo erunt in agro : unus assumetur, et unus relinquetur.
<span id="x24_41" class="vn">41</span> Duæ molentes in mola : una assumetur, et una relinquetur.<br class="calibre6"/><br class="calibre6"/>
<span id="x24_42" class="vn">42</span> Vigilate ergo, quia nescitis qua hora Dominus vester venturus sit.
<span id="x24_43" class="vn">43</span> Illud autem scitote, quoniam si sciret paterfamilias qua hora fur venturus esset, vigilaret utique, et non sineret perfodi domum suam.
<span id="x24_44" class="vn">44</span> Ideo et vos estote parati : quia qua nescitis hora Filius hominis venturus est.
<span id="x24_45" class="vn">45</span> Quis, putas, est fidelis servus, et prudens, quem constituit dominus suus super familiam suam ut det illis cibum in tempore ?
<span id="x24_46" class="vn">46</span> Beatus ille servus, quem cum venerit dominus ejus, invenerit sic facientem.
<span id="x24_47" class="vn">47</span> Amen dico vobis, quoniam super omnia bona sua constituet eum.
<span id="x24_48" class="vn">48</span> Si autem dixerit malus servus ille in corde suo : Moram fecit dominus meus venire :
<span id="x24_49" class="vn">49</span> et cœperit percutere conservos suos, manducet autem et bibat cum ebriosis :
<span id="x24_50" class="vn">50</span> veniet dominus servi illius in die qua non sperat, et hora qua ignorat :
<span id="x24_51" class="vn">51</span> et dividet eum, partemque ejus ponet cum hypocritis : illic erit fletus et stridor dentium.
</div><div class="calibre5" id="calibre_pb_24"></div></body></html>
