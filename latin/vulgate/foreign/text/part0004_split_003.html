<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Hæ sunt generationes Aaron et Moysi in die qua locutus est Dominus ad Moysen in monte Sinai.
<span id="x3_2" class="vn">2</span> Et hæc nomina filiorum Aaron : primogenitus ejus Nadab, deinde Abiu, et Eleazar, et Ithamar.
<span id="x3_3" class="vn">3</span> Hæc nomina filiorum Aaron sacerdotum qui uncti sunt, et quorum repletæ et consecratæ manus ut sacerdotio fungerentur.
<span id="x3_4" class="vn">4</span> Mortui sunt enim Nadab et Abiu cum offerrent ignem alienum in conspectu Domini in deserto Sinai, absque liberis : functique sunt sacerdotio Eleazar et Ithamar coram Aaron patre suo.
<span id="x3_5" class="vn">5</span> Locutusque est Dominus ad Moysen, dicens :
<span id="x3_6" class="vn">6</span> Applica tribum Levi, et fac stare in conspectu Aaron sacerdotis ut ministrent ei, et excubent,
<span id="x3_7" class="vn">7</span> et observent quidquid ad cultum pertinet multitudinis coram tabernaculo testimonii,
<span id="x3_8" class="vn">8</span> et custodiant vasa tabernaculi, servientes in ministerio ejus.
<span id="x3_9" class="vn">9</span> Dabisque dono Levitas
<span id="x3_10" class="vn">10</span> Aaron et filiis ejus, quibus traditi sunt a filiis Israël. Aaron autem et filios ejus constitues super cultum sacerdotii. Externus, qui ad ministrandum accesserit, morietur.
<span id="x3_11" class="vn">11</span> Locutusque est Dominus ad Moysen, dicens :
<span id="x3_12" class="vn">12</span> Ego tuli Levitas a filiis Israël pro omni primogenito, qui aperit vulvam in filiis Israël, eruntque Levitæ mei.
<span id="x3_13" class="vn">13</span> Meum est enim omne primogenitum : ex quo percussi primogenitos in terra Ægypti, sanctificavi mihi quidquid primum nascitur in Israël : ab homine usque ad pecus, mei sunt. Ego Dominus.
<span id="x3_14" class="vn">14</span> Locutusque est Dominus ad Moysen in deserto Sinai, dicens :
<span id="x3_15" class="vn">15</span> Numera filios Levi per domos patrum suorum et familias, omnem masculum ab uno mense et supra.
<span id="x3_16" class="vn">16</span> Numeravit Moyses, ut præceperat Dominus,
<span id="x3_17" class="vn">17</span> et inventi sunt filii Levi per nomina sua, Gerson et Caath et Merari.
<span id="x3_18" class="vn">18</span> Filii Gerson : Lebni et Semei.
<span id="x3_19" class="vn">19</span> Filii Caath : Amram et Jesaar, Hebron et Oziel.
<span id="x3_20" class="vn">20</span> Filii Merari : Moholi et Musi.
<span id="x3_21" class="vn">21</span> De Gerson fuere familiæ duæ, Lebnitica, et Semeitica :
<span id="x3_22" class="vn">22</span> quarum numeratus est populus sexus masculini ab uno mense et supra, septem millia quingenti.
<span id="x3_23" class="vn">23</span> Hi post tabernaculum metabuntur ad occidentem,
<span id="x3_24" class="vn">24</span> sub principe Eliasaph filio Laël.
<span id="x3_25" class="vn">25</span> Et habebunt excubias in tabernaculo fœderis,
<span id="x3_26" class="vn">26</span> ipsum tabernaculum et operimentum ejus, tentorium quod trahitur ante fores tecti fœderis, et cortinas atrii : tentorium quoque quod appenditur in introitu atrii tabernaculi, et quidquid ad ritum altaris pertinet, funes tabernaculi et omnia utensilia ejus.
<span id="x3_27" class="vn">27</span> Cognatio Caath habebit populos Amramitas et Jesaaritas et Hebronitas et Ozielitas. Hæ sunt familiæ Caathitarum recensitæ per nomina sua.
<span id="x3_28" class="vn">28</span> Omnes generis masculini ab uno mense et supra, octo millia sexcenti habebunt excubias sanctuarii,
<span id="x3_29" class="vn">29</span> et castrametabuntur ad meridianam plagam.
<span id="x3_30" class="vn">30</span> Princepsque eorum erit Elisaphan filius Oziel :
<span id="x3_31" class="vn">31</span> et custodient arcam, mensamque et candelabrum, altaria et vasa sanctuarii, in quibus ministratur, et velum, cunctamque hujuscemodi supellectilem.
<span id="x3_32" class="vn">32</span> Princeps autem principum Levitarum Eleazar filius Aaron sacerdotis, erit super excubitores custodiæ sanctuarii.
<span id="x3_33" class="vn">33</span> At vero de Merari erunt populi Moholitæ et Musitæ recensiti per nomina sua :
<span id="x3_34" class="vn">34</span> omnes generis masculini ab uno mense et supra, sex millia ducenti.
<span id="x3_35" class="vn">35</span> Princeps eorum Suriel filius Abihaiel : in plaga septentrionali castrametabuntur.
<span id="x3_36" class="vn">36</span> Erunt sub custodia eorum tabulæ tabernaculi et vectes, et columnæ ac bases earum, et omnia quæ ad cultum hujuscemodi pertinent :
<span id="x3_37" class="vn">37</span> columnæque atrii per circuitum cum basibus suis, et paxilli cum funibus.
<span id="x3_38" class="vn">38</span> Castrametabuntur ante tabernaculum fœderis, id est, ad orientalem plagam, Moyses et Aaron cum filiis suis, habentes custodiam sanctuarii in medio filiorum Israël. Quisquis alienus accesserit, morietur.
<span id="x3_39" class="vn">39</span> Omnes Levitæ, quos numeraverunt Moyses et Aaron juxta præceptum Domini per familias suas in genere masculino a mense uno et supra, fuerunt viginti duo millia.<br class="calibre6"/><br class="calibre6"/>
<span id="x3_40" class="vn">40</span> Et ait Dominus ad Moysen : Numera primogenitos sexus masculini de filiis Israël ab uno mense et supra, et habebis summam eorum.
<span id="x3_41" class="vn">41</span> Tollesque Levitas mihi pro omni primogenito filiorum Israël : ego sum Dominus : et pecora eorum pro universis primogenitis pecorum filiorum Israël.
<span id="x3_42" class="vn">42</span> Recensuit Moyses, sicut præceperat Dominus, primogenitos filiorum Israël :
<span id="x3_43" class="vn">43</span> et fuerunt masculi per nomina sua, a mense uno et supra, viginti duo millia ducenti septuaginta tres.
<span id="x3_44" class="vn">44</span> Locutusque est Dominus ad Moysen, dicens :
<span id="x3_45" class="vn">45</span> Tolle Levitas pro primogenitis filiorum Israël, et pecora Levitarum pro pecoribus eorum, eruntque Levitæ mei. Ego sum Dominus.
<span id="x3_46" class="vn">46</span> In pretio autem ducentorum septuaginta trium, qui excedunt numerum Levitarum de primogenitis filiorum Israël,
<span id="x3_47" class="vn">47</span> accipies quinque siclos per singula capita ad mensuram sanctuarii (siclus habet viginti obolos) :
<span id="x3_48" class="vn">48</span> dabisque pecuniam Aaron et filiis ejus pretium eorum qui supra sunt.
<span id="x3_49" class="vn">49</span> Tulit igitur Moyses pecuniam eorum, qui fuerant amplius, et quos redemerant a Levitis,
<span id="x3_50" class="vn">50</span> pro primogenitis filiorum Israël, mille trecentorum sexaginta quinque siclorum juxta pondus sanctuarii :
<span id="x3_51" class="vn">51</span> et dedit eam Aaron et filiis ejus juxta verbum quod præceperat sibi Dominus.
</div><div class="calibre5" id="calibre_pb_3"></div></body></html>
