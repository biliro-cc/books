<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Machabæorum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Simon autem prædictus, pecuniarum et patriæ delator, male loquebatur de Onia, tamquam ipse Heliodorum instigasset ad hæc, et ipse fuisset incentor malorum :
<span id="x4_2" class="vn">2</span> provisoremque civitatis, ac defensorem gentis suæ, et æmulatorem legis Dei, audebat insidiatorem regni dicere.
<span id="x4_3" class="vn">3</span> Sed cum inimicitiæ in tantum procederent ut etiam per quosdam Simonis necessarios homicidia fierent,
<span id="x4_4" class="vn">4</span> considerans Onias periculum contentionis, et Apollonium insanire, utpote ducem Cœlesyriæ et Phœnicis, ad augendam malitiam Simonis ad regem se contulit,
<span id="x4_5" class="vn">5</span> non ut civium accusator, sed communem utilitatem apud semetipsum universæ multitudinis considerans.
<span id="x4_6" class="vn">6</span> Videbat enim sine regali providentia impossibile esse pacem rebus dari, nec Simonem posse cessare a stultitia sua.<br class="calibre6"/><br class="calibre6"/>
<span id="x4_7" class="vn">7</span> Sed post Seleuci vitæ excessum, cum suscepisset regnum Antiochus, qui Nobilis appellabatur, ambiebat Jason frater Oniæ summum sacerdotium :
<span id="x4_8" class="vn">8</span> adito rege, promittens ei argenti talenta trecenta sexaginta, et ex redditibus aliis talenta octoginta,
<span id="x4_9" class="vn">9</span> super hæc promittebat et alia centum quinquaginta, si potestati ejus concederetur, gymnasium et ephebiam sibi constituere, et eos qui in Jerosolymis erant, Antiochenos scribere.
<span id="x4_10" class="vn">10</span> Quod cum rex annuisset, et obtinuisset principatum, statim ad gentilem ritum contribules suos transferre cœpit,
<span id="x4_11" class="vn">11</span> et amotis his quæ humanitatis causa Judæis a regibus fuerant constituta per Joannem patrem Eupolemi, qui apud Romanos de amicitia et societate functus est legatione legitima, civium jura destituens, prava instituta sanciebat.
<span id="x4_12" class="vn">12</span> Etenim ausus est sub ipsa arce gymnasium constituere, et optimos quosque epheborum in lupanaribus ponere.
<span id="x4_13" class="vn">13</span> Erat autem hoc non initium, sed incrementum quoddam, et profectus gentilis et alienigenæ conversationis, propter impii et non sacerdotis Jasonis nefarium, et inauditum scelus :
<span id="x4_14" class="vn">14</span> ita ut sacerdotes jam non circa altaris officia dediti essent, sed contempto templo et sacrificiis neglectis, festinarent participes fieri palæstræ et præbitionis ejus injustæ, et in exercitiis disci.
<span id="x4_15" class="vn">15</span> Et patrios quidem honores nihil habentes, græcas glorias optimas arbitrabantur :
<span id="x4_16" class="vn">16</span> quarum gratia periculosa eos contentio habebat, et eorum instituta æmulabantur, ac per omnia his consimiles esse cupiebant, quos hoste et peremptores habuerant.
<span id="x4_17" class="vn">17</span> In leges enim divinas impie agere impune non cedit : sed hoc tempus sequens declarabit.
<span id="x4_18" class="vn">18</span> Cum autem quinquennalis agon Tyri celebraretur, et rex præsens esset,
<span id="x4_19" class="vn">19</span> misit Jason facinorosus ab Jerosolymis viros peccatores, portantes argenti didrachmas trecentas in sacrificum Herculis : quas postulaverunt hi qui asportaverant ne in sacrificiis erogarentur, quia non oporteret, sed in alios sumptus eas deputari.
<span id="x4_20" class="vn">20</span> Sed hæ oblatæ sunt quidem ab eo qui miserat in sacrificium Herculis : propter præsentes autem datæ sunt in fabricam navium triremium.
<span id="x4_21" class="vn">21</span> Misso autem in Ægyptum Apollonio Mnesthei filio propter primates Ptolemæi Philometoris regis, cum cognovisset Antiochus alienum se a negotiis regni effectum, propriis utilitatibus consulens, profectus inde venit Joppen, et inde Jerosolymam.
<span id="x4_22" class="vn">22</span> Et magnifice ab Jasone et civitate susceptus, cum facularum luminibus et laudibus ingressus est : et inde in Phœnicen exercitum convertit.<br class="calibre6"/><br class="calibre6"/>
<span id="x4_23" class="vn">23</span> Et post triennii tempus, misit Jason Menelaum supradicti Simonis fratrem portantem pecunias regi, et de negotiis necessariis responsa perlaturum.
<span id="x4_24" class="vn">24</span> At ille commendatus regi, cum magnificasset faciem potestatis ejus, in semetipsum retorsit summum sacerdotium, superponens Jasoni talenta argenti trecenta.
<span id="x4_25" class="vn">25</span> Acceptisque a rege mandatis, venit, nihil quidem habens dignum sacerdotio : animos vero crudelis tyranni, et feræ beluæ iram gerens.
<span id="x4_26" class="vn">26</span> Et Jason quidem, qui proprium fratrem captivaverat, ipse deceptus profugus in Ammanitem expulsus est regionem.
<span id="x4_27" class="vn">27</span> Menelaus autem principatum quidem obtinuit : de pecuniis vero regi promissis, nihil agebat, cum exactionem faceret Sostratus, qui arci erat præpositus,
<span id="x4_28" class="vn">28</span> nam ad hunc exactio vectigalium pertinebant : quam ob causam utrique ad regem sunt evocati.
<span id="x4_29" class="vn">29</span> Et Menelaus amotus est a sacerdotio, succedente Lysimacho fratre suo : Sostratus autem prælatus est Cypriis.
<span id="x4_30" class="vn">30</span> Et cum hæc agerentur, contigit Tharsenses et Mallotas seditionem movere, eo quod Antiochidi regis concubinæ dono essent dati.
<span id="x4_31" class="vn">31</span> Festinanter itaque rex venit sedare illos, relicto suffecto uno ex comitibus suis Andronico.
<span id="x4_32" class="vn">32</span> Ratus autem Menelaus accepisse se tempus opportunum, aurea quædam vasa e templo furatus donavit Andronico, et alia vendiderat Tyri, et per vicinas civitates.
<span id="x4_33" class="vn">33</span> Quod cum certissime cognovisset Onias, arguebat eum, ipse in loco tuto se continens Antiochiæ secus Daphnem.<br class="calibre6"/><br class="calibre6"/>
<span id="x4_34" class="vn">34</span> Unde Menelaus accedens ad Andronicum, rogabat ut Oniam interficeret. Qui cum venisset ad Oniam, et datis dextris cum jurejurando (quamvis esset ei suspectus) suasisset de asylo procedere, statim eum peremit, non veritus justitiam.
<span id="x4_35" class="vn">35</span> Ob quam causam non solum Judæi, sed aliæ quoque nationes indignabantur, et moleste ferebant de nece tanti viri injusta.
<span id="x4_36" class="vn">36</span> Sed regressum regem de Ciliciæ locis adierunt Judæi apud Antiochiam, simul et Græci, conquerentes de iniqua nece Oniæ.
<span id="x4_37" class="vn">37</span> Contristatus itaque animo Antiochus propter Oniam, et flexus ad misericordiam, lacrimas fudit, recordatus defuncti sobrietatem et modestiam :
<span id="x4_38" class="vn">38</span> accensisque animis Andronicum purpura exutum, per totam civitatem jubet circumduci : et in eodem loco in quo in Oniam impietatem commiserat, sacrilegum vita privari, Domino illi condignam retribuente pœnam.<br class="calibre6"/><br class="calibre6"/>
<span id="x4_39" class="vn">39</span> Multis autem sacrilegiis in templo a Lysimacho commissis Menelai consilio, et divulgata fama, congregata est multitudo adversum Lysimachum multo jam auro exportato.
<span id="x4_40" class="vn">40</span> Turbis autem insurgentibus, et animis ira repletis, Lysimachus armatis fere tribus millibus iniquis manibus uti cœpit, duce quodam tyranno, ætate pariter et dementia provecto.
<span id="x4_41" class="vn">41</span> Sed ut intellexerunt conatum Lysimachi, alii lapides, alii fustes validos arripuere : quidam vero cinerem in Lysimachum jecere.
<span id="x4_42" class="vn">42</span> Et multi quidem vulnerati, quidam autem et prostrati, omnes vero in fugam conversi sunt : ipsum etiam sacrilegum secus ærarium interfecerunt.
<span id="x4_43" class="vn">43</span> De his ergo cœpit judicium adversus Menelaum agitari.
<span id="x4_44" class="vn">44</span> Et cum venisset rex Tyrum, ad ipsum negotium detulerunt missi tres viri a senioribus.
<span id="x4_45" class="vn">45</span> Et cum superaretur Menelaus, promisit Ptolemæo multas pecunias dare ad suadendum regi.
<span id="x4_46" class="vn">46</span> Itaque Ptolemæus in quodam atrio positum quasi refrigerandi gratia regem adiit, et deduxit a sententia :
<span id="x4_47" class="vn">47</span> et Menelaum quidem universæ malitiæ reum criminibus absolvit : miseros autem qui, etiamsi apud Scythas causam dixissent, innocentes judicarentur, hos morte damnavit.
<span id="x4_48" class="vn">48</span> Cito ergo injustam pœnam dederunt, qui pro civitate, et populo, et sacris vasis causam prosecuti sunt.
<span id="x4_49" class="vn">49</span> Quam ob rem Tyrii quoque indignati, erga sepulturam eorum liberalissimi extiterunt.
<span id="x4_50" class="vn">50</span> Menelaus autem, propter eorum qui in potentia erant avaritiam, permanebat in potestate, crescens in malitia ad insidias civium.
</div><div class="calibre5" id="calibre_pb_4"></div></body></html>
