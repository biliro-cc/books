<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c24" id="c24"><span class="chapter-num">24</span></a> <span id="x24_1" class="vn">1</span> Ascendit ergo David inde : et habitavit in locis tutissimis Engaddi.
<span id="x24_2" class="vn">2</span> Cumque reversus esset Saul, postquam persecutus est Philisthæos, nuntiaverunt ei, dicentes : Ecce David in deserto est Engaddi.
<span id="x24_3" class="vn">3</span> Assumens ergo Saul tria millia electorum virorum ex omni Israël, perrexit ad investigandum David et viros ejus, etiam super abruptissimas petras, quæ solis ibicibus perviæ sunt.
<span id="x24_4" class="vn">4</span> Et venit ad caulas ovium, quæ se offerebant vianti : eratque ibi spelunca, quam ingressus est Saul ut purgaret ventrem : porro David et viri ejus in interiore parte speluncæ latebant.
<span id="x24_5" class="vn">5</span> Et dixerunt servi David ad eum : Ecce dies de qua locutus est Dominus ad te : Ego tradam tibi inimicum tuum, ut facias ei sicut placuerit in oculis tuis. Surrexit ergo David, et præcidit oram chlamydis Saul silenter.
<span id="x24_6" class="vn">6</span> Post hæc percussit cor suum David, eo quod abscidisset oram chlamydis Saul.
<span id="x24_7" class="vn">7</span> Dixitque ad viros suos : Propitius sit mihi Dominus, ne faciam hanc rem domino meo, christo Domini, ut mittam manum meam in eum : quia christus Domini est.
<span id="x24_8" class="vn">8</span> Et confregit David viros suos sermonibus, et non permisit eos ut consurgerent in Saul : porro Saul exsurgens de spelunca, pergebat cœpto itinere.<br class="calibre6"/><br class="calibre6"/>
<span id="x24_9" class="vn">9</span> Surrexit autem et David post eum : et egressus de spelunca, clamavit post tergum Saul, dicens : Domine mi rex. Et respexit Saul post se : et inclinans se David pronus in terram adoravit,
<span id="x24_10" class="vn">10</span> dixitque ad Saul : Quare audis verba hominum loquentium : David quærit malum adversum te ?
<span id="x24_11" class="vn">11</span> Ecce hodie viderunt oculi tui quod tradiderit te Dominus in manu mea in spelunca : et cogitavi ut occiderem te, sed pepercit tibi oculus meus : dixi enim : Non extendam manum meam in dominum meum, quia christus Domini est.
<span id="x24_12" class="vn">12</span> Quin potius pater mi, vide, et cognosce oram chlamydis tuæ in manu mea : quoniam cum præscinderem summitatem chlamydis tuæ, nolui extendere manum meam in te : animadverte, et vide, quoniam non est in manu mea malum, neque iniquitas, neque peccavi in te : tu autem insidiaris animæ meæ ut auferas eam.
<span id="x24_13" class="vn">13</span> Judicet Dominus inter me et te, et ulciscatur me Dominus ex te : manus autem mea non sit in te.
<span id="x24_14" class="vn">14</span> Sicut et in proverbio antiquo dicitur : Ab impiis egredietur impietas : manus ergo mea non sit in te.
<span id="x24_15" class="vn">15</span> Quem persequeris, rex Israël ? quem persequeris ? canem mortuum persequeris, et pulicem unum.
<span id="x24_16" class="vn">16</span> Sit Dominus judex, et judicet inter me et te : et videat, et judicet causam meam, et eruat me de manu tua.
<span id="x24_17" class="vn">17</span> Cum autem complesset David loquens sermones hujuscemodi ad Saul, dixit Saul : Numquid vox hæc tua est, fili mi David ? Et levavit Saul vocem suam, et flevit :
<span id="x24_18" class="vn">18</span> dixitque ad David : Justior tu es quam ego : tu enim tribuisti mihi bona, ego autem reddidi tibi mala.
<span id="x24_19" class="vn">19</span> Et tu indicasti hodie quæ feceris mihi bona : quomodo tradiderit me Dominus in manum tuam, et non occideris me.
<span id="x24_20" class="vn">20</span> Quis enim cum invenerit inimicum suum, dimittet eum in via bona ? sed Dominus reddat tibi vicissitudinem hanc pro eo quod hodie operatus es in me.
<span id="x24_21" class="vn">21</span> Et nunc quia scio quod certissime regnaturus sis, et habiturus in manu tua regnum Israël :
<span id="x24_22" class="vn">22</span> jura mihi in Domino, ne deleas semen meum post me, neque auferas nomen meum de domo patris mei.
<span id="x24_23" class="vn">23</span> Et juravit David Sauli. Abiit ergo Saul in domum suam : et David et viri ejus ascenderunt ad tutiora loca.
</div><div class="calibre5" id="calibre_pb_24"></div></body></html>
