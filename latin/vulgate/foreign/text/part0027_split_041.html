<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Isaias - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c41" id="c41"><span class="chapter-num">41</span></a><div class="poetry"> <span id="x41_1" class="vn">1</span> Taceant ad me insulæ,<br class="calibre6"/> et gentes mutent fortitudinem :<br class="calibre6"/> accedant, et tunc loquantur ;<br class="calibre6"/> simul ad judicium propinquemus.<br class="calibre6"/>
<span id="x41_2" class="vn">2</span> Quis suscitavit ab oriente Justum,<br class="calibre6"/> vocavit eum ut sequeretur se ?<br class="calibre6"/> Dabit in conspectu ejus gentes,<br class="calibre6"/> et reges obtinebit :<br class="calibre6"/> dabit quasi pulverem gladio ejus,<br class="calibre6"/> sicut stipulam vento raptam arcui ejus.<br class="calibre6"/>
<span id="x41_3" class="vn">3</span> Persequetur eos, transibit in pace :<br class="calibre6"/> semita in pedibus ejus non apparebit.<br class="calibre6"/>
<span id="x41_4" class="vn">4</span> Quis hæc operatus est, et fecit,<br class="calibre6"/> vocans generationes ab exordio ?<br class="calibre6"/> Ego Dominus :<br class="calibre6"/> primus et novissimus ego sum.<br class="calibre6"/>
<span id="x41_5" class="vn">5</span> Viderunt insulæ, et timuerunt ;<br class="calibre6"/> extrema terræ obstupuerunt :<br class="calibre6"/> appropinquaverunt, et accesserunt.<br class="calibre6"/>
<span id="x41_6" class="vn">6</span> Unusquisque proximo suo auxiliabitur,<br class="calibre6"/> et fratri suo dicet : Confortare.<br class="calibre6"/>
<span id="x41_7" class="vn">7</span> Confortavit faber ærarius<br class="calibre6"/> percutiens malleo<br class="calibre6"/> eum, qui cudebat tunc temporis,<br class="calibre6"/> dicens : Glutino bonum est ;<br class="calibre6"/> et confortavit eum clavis, ut non moveretur.</div><br class="calibre6"/><br class="calibre6"/>
<div class="poetry"><span id="x41_8" class="vn">8</span> Et tu, Israël, serve meus,<br class="calibre6"/> Jacob quem elegi,<br class="calibre6"/> semen Abraham amici mei :<br class="calibre6"/>
<span id="x41_9" class="vn">9</span> in quo apprehendi te ab extremis terræ,<br class="calibre6"/> et a longinquis ejus vocavi te,<br class="calibre6"/> et dixi tibi : Servus meus es tu :<br class="calibre6"/> elegi te, et non abjeci te.<br class="calibre6"/>
<span id="x41_10" class="vn">10</span> Ne timeas, quia ego tecum sum ;<br class="calibre6"/> ne declines, quia ego Deus tuus :<br class="calibre6"/> confortavi te, et auxiliatus sum tibi,<br class="calibre6"/> et suscepit te dextera Justi mei.<br class="calibre6"/>
<span id="x41_11" class="vn">11</span> Ecce confundentur et erubescent<br class="calibre6"/> omnes qui pugnant adversum te ;<br class="calibre6"/> erunt quasi non sint, et peribunt<br class="calibre6"/> viri qui contradicunt tibi.<br class="calibre6"/>
<span id="x41_12" class="vn">12</span> Quæres eos, et non invenies,<br class="calibre6"/> viros rebelles tuos ;<br class="calibre6"/> erunt quasi non sint, et veluti consumptio<br class="calibre6"/> homines bellantes adversum te.<br class="calibre6"/>
<span id="x41_13" class="vn">13</span> Quia ego Dominus Deus tuus,<br class="calibre6"/> apprehendens manum tuam,<br class="calibre6"/> dicensque tibi : Ne timeas :<br class="calibre6"/> ego adjuvi te.<br class="calibre6"/>
<span id="x41_14" class="vn">14</span> Noli timere, vermis Jacob,<br class="calibre6"/> qui mortui estis ex Israël :<br class="calibre6"/> ego auxiliatus sum tibi, dicit Dominus,<br class="calibre6"/> et redemptor tuus Sanctus Israël.<br class="calibre6"/>
<span id="x41_15" class="vn">15</span> Ego posui te quasi plaustrum triturans novum,<br class="calibre6"/> habens rostra serrantia ;<br class="calibre6"/> triturabis montes, et comminues,<br class="calibre6"/> et colles quasi pulverem pones.<br class="calibre6"/>
<span id="x41_16" class="vn">16</span> Ventilabis eos, et ventus tollet,<br class="calibre6"/> et turbo disperget eos ;<br class="calibre6"/> et tu exsultabis in Domino,<br class="calibre6"/> in Sancto Israël lætaberis.<br class="calibre6"/>
<span id="x41_17" class="vn">17</span> Egeni et pauperes<br class="calibre6"/> quærunt aquas, et non sunt ;<br class="calibre6"/> lingua eorum siti aruit.<br class="calibre6"/> Ego Dominus exaudiam eos,<br class="calibre6"/> Deus Israël, non derelinquam eos.<br class="calibre6"/>
<span id="x41_18" class="vn">18</span> Aperiam in supinis collibus flumina,<br class="calibre6"/> et in medio camporum fontes :<br class="calibre6"/> ponam desertum in stagna aquarum,<br class="calibre6"/> et terram inviam in rivos aquarum.<br class="calibre6"/>
<span id="x41_19" class="vn">19</span> Dabo in solitudinem cedrum,<br class="calibre6"/> et spinam, et myrtum, et lignum olivæ ;<br class="calibre6"/> ponam in deserto abietem,<br class="calibre6"/> ulmum, et buxum simul :<br class="calibre6"/>
<span id="x41_20" class="vn">20</span> ut videant, et sciant,<br class="calibre6"/> et recogitent, et intelligant pariter,<br class="calibre6"/> quia manus Domini fecit hoc,<br class="calibre6"/> et Sanctus Israël creavit illud.<br class="calibre6"/>
<span id="x41_21" class="vn">21</span> Prope facite judicium vestrum,<br class="calibre6"/> dicit Dominus ;<br class="calibre6"/> Afferte, si quid forte habetis,<br class="calibre6"/> dicit rex Jacob.<br class="calibre6"/>
<span id="x41_22" class="vn">22</span> Accedant, et nuntient nobis<br class="calibre6"/> quæcumque ventura sunt ;<br class="calibre6"/> priora quæ fuerunt, nuntiate,<br class="calibre6"/> et ponemus cor nostrum,<br class="calibre6"/> et sciemus novissima eorum ;<br class="calibre6"/> et quæ ventura sunt, indicate nobis.<br class="calibre6"/>
<span id="x41_23" class="vn">23</span> Annuntiate quæ ventura sunt in futurum,<br class="calibre6"/> et sciemus quia dii estis vos ;<br class="calibre6"/> bene quoque aut male, si potestis, facite,<br class="calibre6"/> et loquamur et videamus simul.<br class="calibre6"/>
<span id="x41_24" class="vn">24</span> Ecce vos estis ex nihilo,<br class="calibre6"/> et opus vestrum ex eo quod non est :<br class="calibre6"/> abominatio est qui elegit vos.<br class="calibre6"/>
<span id="x41_25" class="vn">25</span> Suscitavi ab aquilone, et veniet ab ortu solis :<br class="calibre6"/> vocabit nomen meum,<br class="calibre6"/> et adducet magistratus quasi lutum,<br class="calibre6"/> et velut plastes conculcans humum.<br class="calibre6"/>
<span id="x41_26" class="vn">26</span> Quis annuntiavit ab exordio ut sciamus,<br class="calibre6"/> et a principio ut dicamus : Justus es ?<br class="calibre6"/> Non est neque annuntians, neque prædicens,<br class="calibre6"/> neque audiens sermones vestros.<br class="calibre6"/>
<span id="x41_27" class="vn">27</span> Primus ad Sion dicet : Ecce adsunt,<br class="calibre6"/> et Jerusalem evangelistam dabo.<br class="calibre6"/>
<span id="x41_28" class="vn">28</span> Et vidi,<br class="calibre6"/> et non erat neque ex istis quisquam<br class="calibre6"/> qui iniret consilium,<br class="calibre6"/> et interrogatus responderet verbum.<br class="calibre6"/>
<span id="x41_29" class="vn">29</span> Ecce omnes injusti,<br class="calibre6"/> et vana opera eorum ;<br class="calibre6"/> ventus et inane simulacra eorum.</div>
</div><div class="calibre5" id="calibre_pb_41"></div></body></html>
