<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Josue - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c18" id="c18"><span class="chapter-num">18</span></a> <span id="x18_1" class="vn">1</span> Congregatique sunt omnes filii Israël in Silo, ibique fixerunt tabernaculum testimonii, et fuit eis terra subjecta.
<span id="x18_2" class="vn">2</span> Remanserant autem filiorum Israël septem tribus, quæ necdum acceperant possessiones suas.
<span id="x18_3" class="vn">3</span> Ad quos Josue ait : Usquequo marcetis ignavia, et non intratis ad possidendam terram, quam Dominus Deus patrum vestrorum dedit vobis ?
<span id="x18_4" class="vn">4</span> Eligite de singulis tribubus ternos viros, ut mittam eos, et pergant atque circumeant terram, et describant eam juxta numerum uniuscujusque multitudinis : referantque ad me quod descripserint.
<span id="x18_5" class="vn">5</span> Dividite vobis terram in septem partes : Judas sit in terminis suis ab australi plaga, et domus Joseph ab aquilone.
<span id="x18_6" class="vn">6</span> Mediam inter hos terram in septem partes describite : et huc venietis ad me, ut coram Domino Deo vestro mittam vobis hic sortem :
<span id="x18_7" class="vn">7</span> quia non est inter vos pars Levitarum, sed sacerdotium Domini est eorum hæreditas. Gad autem et Ruben, et dimidia tribus Manasse, jam acceperant possessiones suas trans Jordanem ad orientalem plagam, quas dedit eis Moyses famulus Domini.
<span id="x18_8" class="vn">8</span> Cumque surrexissent viri, ut pergerent ad describendam terram, præcepit eis Josue, dicens : Circuite terram, et describite eam, ac revertimini ad me : ut hic coram Domino, in Silo, mittam vobis sortem.
<span id="x18_9" class="vn">9</span> Itaque perrexerunt : et lustrantes eam, in septem partes diviserunt, scribentes in volumine. Reversique sunt ad Josue in castra Silo.
<span id="x18_10" class="vn">10</span> Qui misit sortes coram Domino in Silo, divisitque terram filiis Israël in septem partes.<br class="calibre6"/><br class="calibre6"/>
<span id="x18_11" class="vn">11</span> Et ascendit sors prima filiorum Benjamin per familias suas, ut possiderent terram inter filios Juda et filios Joseph.
<span id="x18_12" class="vn">12</span> Fuitque terminus eorum contra aquilonem a Jordane : pergens juxta latus Jericho septentrionalis plagæ, et inde contra occidentem ad montana conscendens et perveniens ad solitudinem Bethaven,
<span id="x18_13" class="vn">13</span> atque pertransiens juxta Luzam ad meridiem, ipsa est Bethel : descenditque in Ataroth Addar, in montem qui est ad meridiem Beth-horon inferioris :
<span id="x18_14" class="vn">14</span> et inclinatur circuiens contra mare ad meridiem montis qui respicit Beth-horon contra Africum : suntque exitus ejus in Cariath-baal, quæ vocatur et Cariathiarim, urbem filiorum Juda. Hæc est plaga contra mare, ad occidentem.
<span id="x18_15" class="vn">15</span> A meridie autem ex parte Cariathiarim egreditur terminus contra mare, et pervenit usque ad fontem aquarum Nephtoa.
<span id="x18_16" class="vn">16</span> Descenditque in partem montis, qui respicit vallem filiorum Ennom : et est contra septentrionalem plagam in extrema parte vallis Raphaim. Descenditque in Geennom (id est, vallem Ennom) juxta latus Jebusæi ad austrum : et pervenit ad fontem Rogel,
<span id="x18_17" class="vn">17</span> transiens ad aquilonem, et egrediens ad Ensemes, id est, fontem solis :
<span id="x18_18" class="vn">18</span> et pertransit usque ad tumulos, qui sunt e regione ascensus Adommim : descenditque ad Abenboën, id est, lapidem Boën filii Ruben : et pertransit ex latere aquilonis ad campestria : descenditque in planitiem,
<span id="x18_19" class="vn">19</span> et prætergreditur contra aquilonem Beth Hagla : suntque exitus ejus contra linguam maris salsissimi ab aquilone in fine Jordanis ad australem plagam :
<span id="x18_20" class="vn">20</span> qui est terminus illius ab oriente. Hæc est possessio filiorum Benjamin per terminos suos in circuitu, et familias suas.<br class="calibre6"/><br class="calibre6"/>
<span id="x18_21" class="vn">21</span> Fueruntque civitates ejus, Jericho et Beth Hagla et vallis Casis,
<span id="x18_22" class="vn">22</span> Beth Araba et Samaraim et Bethel
<span id="x18_23" class="vn">23</span> et Avim et Aphara et Ophera,
<span id="x18_24" class="vn">24</span> villa Emona et Ophni et Gabee : civitates duodecim, et villæ earum.
<span id="x18_25" class="vn">25</span> Gabaon et Rama et Beroth,
<span id="x18_26" class="vn">26</span> et Mesphe et Caphara, et Amosa
<span id="x18_27" class="vn">27</span> et Recem, Jarephel et Tharela,
<span id="x18_28" class="vn">28</span> et Sela, Eleph, et Jebus, quæ est Jerusalem, Gabaath et Cariath : civitates quatuordecim, et villæ earum. Hæc est possessio filiorum Benjamin juxta familias suas.
</div><div class="calibre5" id="calibre_pb_18"></div></body></html>
