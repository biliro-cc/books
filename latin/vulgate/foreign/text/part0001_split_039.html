<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c39" id="c39"><span class="chapter-num">39</span></a> <span id="x39_1" class="vn">1</span> Igitur Joseph ductus est in Ægyptum, emitque eum Putiphar eunuchus Pharaonis, princeps exercitus, vir ægyptius, de manu Ismaëlitarum, a quibus perductus erat.
<span id="x39_2" class="vn">2</span> Fuitque Dominus cum eo, et erat vir in cunctis prospere agens : habitavitque in domo domini sui,
<span id="x39_3" class="vn">3</span> qui optime noverat Dominum esse cum eo, et omnia, quæ gerebat, ab eo dirigi in manu illius.
<span id="x39_4" class="vn">4</span> Invenitque Joseph gratiam coram domino suo, et ministrabat ei : a quo præpositus omnibus gubernabat creditam sibi domum, et universa quæ ei tradita fuerant :
<span id="x39_5" class="vn">5</span> benedixitque Dominus domui Ægyptii propter Joseph, et multiplicavit tam in ædibus quam in agris cunctam ejus substantiam :
<span id="x39_6" class="vn">6</span> nec quidquam aliud noverat, nisi panem quo vescebatur. Erat autem Joseph pulchra facie, et decorus aspectu.
<span id="x39_7" class="vn">7</span> Post multos itaque dies injecit domina sua oculos suos in Joseph, et ait : Dormi mecum.
<span id="x39_8" class="vn">8</span> Qui nequaquam acquiescens operi nefario, dixit ad eam : Ecce dominus meus, omnibus mihi traditis, ignorat quid habeat in domo sua :
<span id="x39_9" class="vn">9</span> nec quidquam est quod non in mea sit potestate, vel non tradiderit mihi, præter te, quæ uxor ejus es : quomodo ergo possum hoc malum facere, et peccare in Deum meum ?
<span id="x39_10" class="vn">10</span> Hujuscemodi verbis per singulos dies, et mulier molesta erat adolescenti : et ille recusabat stuprum.
<span id="x39_11" class="vn">11</span> Accidit autem quadam die ut intraret Joseph domum, et operis quippiam absque arbitris faceret :
<span id="x39_12" class="vn">12</span> et illa, apprehensa lacinia vestimenti ejus, diceret : Dormi mecum. Qui relicto in manu ejus pallio fugit, et egressus est foras.
<span id="x39_13" class="vn">13</span> Cumque vidisset mulier vestem in manibus suis, et se esse contemptam,
<span id="x39_14" class="vn">14</span> vocavit ad se homines domus suæ, et ait ad eos : En introduxit virum hebræum, ut illuderet nobis : ingressus est ad me, ut coiret mecum : cumque ego succlamassem,
<span id="x39_15" class="vn">15</span> et audisset vocem meam, reliquit pallium quod tenebam, et fugit foras.
<span id="x39_16" class="vn">16</span> In argumentum ergo fidei retentum pallium ostendit marito revertenti domum,
<span id="x39_17" class="vn">17</span> et ait : Ingressus est ad me servus hebræus quem adduxisti, ut illuderet mihi :
<span id="x39_18" class="vn">18</span> cumque audisset me clamare, reliquit pallium quod tenebam, et fugit foras.
<span id="x39_19" class="vn">19</span> His auditis dominus, et nimium credulus verbis conjugis, iratus est valde :
<span id="x39_20" class="vn">20</span> tradiditque Joseph in carcerem, ubi vincti regis custodiebantur, et erat ibi clausus.<br class="calibre6"/><br class="calibre6"/>
<span id="x39_21" class="vn">21</span> Fuit autem Dominus cum Joseph, et misertus illius dedit ei gratiam in conspectu principis carceris.
<span id="x39_22" class="vn">22</span> Qui tradidit in manu illius universos vinctos qui in custodia tenebantur : et quidquid fiebat, sub ipso erat.
<span id="x39_23" class="vn">23</span> Nec noverat aliquid, cunctis ei creditis : Dominus enim erat cum illo, et omnia opera ejus dirigebat.
</div><div class="calibre5" id="calibre_pb_39"></div></body></html>
