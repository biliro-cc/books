<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannis I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Omnis qui credit quoniam Jesus est Christus, ex Deo natus est. Et omnis qui diligit eum qui genuit, diligit et eum qui natus est ex eo.
<span id="x5_2" class="vn">2</span> In hoc cognoscimus quoniam diligamus natos Dei, cum Deum diligamus, et mandata ejus faciamus.
<span id="x5_3" class="vn">3</span> Hæc est enim caritas Dei, ut mandata ejus custodiamus : et mandata ejus gravia non sunt.
<span id="x5_4" class="vn">4</span> Quoniam omne quod natum est ex Deo, vincit mundum : et hæc est victoria, quæ vincit mundum, fides nostra.
<span id="x5_5" class="vn">5</span> Quis est, qui vincit mundum, nisi qui credit quoniam Jesus est Filius Dei ?<br class="calibre6"/><br class="calibre6"/>
<span id="x5_6" class="vn">6</span> Hic est, qui venit per aquam et sanguinem, Jesus Christus : non in aqua solum, sed in aqua et sanguine. Et Spiritus est, qui testificatur quoniam Christus est veritas.
<span id="x5_7" class="vn">7</span> Quoniam tres sunt, qui testimonium dant in cælo : Pater, Verbum, et Spiritus Sanctus : et hi tres unum sunt.
<span id="x5_8" class="vn">8</span> Et tres sunt, qui testimonium dant in terra : spiritus, et aqua, et sanguis : et hi tres unum sunt.
<span id="x5_9" class="vn">9</span> Si testimonium hominum accipimus, testimonium Dei majus est : quoniam hoc est testimonium Dei, quod majus est, quoniam testificatus est de Filio suo.
<span id="x5_10" class="vn">10</span> Qui credit in Filium Dei, habet testimonium Dei in se. Qui non credit Filio, mendacem facit eum : quia non credit in testimonium quod testificatus est Deus de Filio suo.
<span id="x5_11" class="vn">11</span> Et hoc est testimonium, quoniam vitam æternam dedit nobis Deus : et hæc vita in Filio ejus est.
<span id="x5_12" class="vn">12</span> Qui habet Filium, habet vitam : qui non habet Filium, vitam non habet.<br class="calibre6"/><br class="calibre6"/>
<span id="x5_13" class="vn">13</span> Hæc scribo vobis ut sciatis quoniam vitam habetis æternam, qui creditis in nomine Filii Dei.
<span id="x5_14" class="vn">14</span> Et hæc est fiducia, quam habemus ad eum : quia quodcumque petierimus, secundum voluntatem ejus, audit nos.
<span id="x5_15" class="vn">15</span> Et scimus quia audit nos quidquid petierimus : scimus quoniam habemus petitiones quas postulamus ab eo.
<span id="x5_16" class="vn">16</span> Qui scit fratrem suum peccare peccatum non ad mortem, petat, et dabitur ei vita peccanti non ad mortem. Est peccatum ad mortem : non pro illo dico ut roget quis.
<span id="x5_17" class="vn">17</span> Omnis iniquitas, peccatum est : et est peccatum ad mortem.
<span id="x5_18" class="vn">18</span> Scimus quia omnis qui natus est ex Deo, non peccat : sed generatio Dei conservat eum, et malignus non tangit eum.
<span id="x5_19" class="vn">19</span> Scimus quoniam ex Deo sumus : et mundus totus in maligno positus est.
<span id="x5_20" class="vn">20</span> Et scimus quoniam Filius Dei venit, et dedit nobis sensum ut cognoscamus verum Deum, et simus in vero Filio ejus. Hic est verus Deus, et vita æterna.
<span id="x5_21" class="vn">21</span> Filioli, custodite vos a simulacris. Amen.</div>
</body></html>
