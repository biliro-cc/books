<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Michæa - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c7" id="c7"><span class="chapter-num">7</span></a><div class="poetry"> <span id="x7_1" class="vn">1</span> Væ mihi, quia factus sum sicut qui colligit in autumno racemos vindemiæ !<br class="calibre6"/> non est botrus ad comedendum,<br class="calibre6"/> præcoquas ficus desideravit anima mea.<br class="calibre6"/>
<span id="x7_2" class="vn">2</span> Periit sanctus de terra,<br class="calibre6"/> et rectus in hominibus non est :<br class="calibre6"/> omnes in sanguine insidiantur ;<br class="calibre6"/> vir fratrem suum ad mortem venatur.<br class="calibre6"/>
<span id="x7_3" class="vn">3</span> Malum manuum suarum dicunt bonum :<br class="calibre6"/> princeps postulat, et judex in reddendo est ;<br class="calibre6"/> et magnus locutus est desiderium animæ suæ,<br class="calibre6"/> et conturbaverunt eam.<br class="calibre6"/>
<span id="x7_4" class="vn">4</span> Qui optimus in eis est, quasi paliurus,<br class="calibre6"/> et qui rectus, quasi spina de sepe.<br class="calibre6"/> Dies speculationis tuæ, visitatio tua venit :<br class="calibre6"/> nunc erit vastitas eorum.<br class="calibre6"/>
<span id="x7_5" class="vn">5</span> Nolite credere amico,<br class="calibre6"/> et nolite confidere in duce :<br class="calibre6"/> ab ea quæ dormit in sinu tuo custodi claustra oris tui.<br class="calibre6"/>
<span id="x7_6" class="vn">6</span> Quia filius contumeliam facit patri,<br class="calibre6"/> et filia consurgit adversus matrem suam :<br class="calibre6"/> nurus adversus socrum suam,<br class="calibre6"/> et inimici hominis domestici ejus.</div><br class="calibre6"/><br class="calibre6"/>
<div class="poetry"><span id="x7_7" class="vn">7</span> Ego autem ad Dominum aspiciam ;<br class="calibre6"/> exspectabo Deum, salvatorem meum :<br class="calibre6"/> audiet me Deus meus.<br class="calibre6"/>
<span id="x7_8" class="vn">8</span> Ne læteris, inimica mea, super me, quia cecidi :<br class="calibre6"/> consurgam cum sedero in tenebris :<br class="calibre6"/> Dominus lux mea est.<br class="calibre6"/>
<span id="x7_9" class="vn">9</span> Iram Domini portabo,<br class="calibre6"/> quoniam peccavi ei,<br class="calibre6"/> donec causam meam judicet,<br class="calibre6"/> et faciat judicium meum.<br class="calibre6"/> Educet me in lucem :<br class="calibre6"/> videbo justitiam ejus.<br class="calibre6"/>
<span id="x7_10" class="vn">10</span> Et aspiciet inimica mea,<br class="calibre6"/> et operietur confusione,<br class="calibre6"/> quæ dicit ad me : Ubi est Dominus Deus tuus ?<br class="calibre6"/> Oculi mei videbunt in eam :<br class="calibre6"/> nunc erit in conculcationem ut lutum platearum.<br class="calibre6"/>
<span id="x7_11" class="vn">11</span> Dies, ut ædificentur maceriæ tuæ ;<br class="calibre6"/> in die illa longe fiet lex.<br class="calibre6"/>
<span id="x7_12" class="vn">12</span> In die illa et usque ad te veniet de Assur,<br class="calibre6"/> et usque ad civitates munitas,<br class="calibre6"/> et a civitatibus munitis usque ad flumen,<br class="calibre6"/> et ad mare de mari,<br class="calibre6"/> et ad montem de monte.<br class="calibre6"/>
<span id="x7_13" class="vn">13</span> Et terra erit in desolationem propter habitatores suos,<br class="calibre6"/> et propter fructum cogitationum eorum.</div><br class="calibre6"/><br class="calibre6"/>
<div class="poetry"><span id="x7_14" class="vn">14</span> Pasce populum tuum in virga tua,<br class="calibre6"/> gregem hæreditatis tuæ, habitantes solos, in saltu, in medio Carmeli.<br class="calibre6"/> Pascentur Basan et Galaad juxta dies antiquos.<br class="calibre6"/>
<span id="x7_15" class="vn">15</span> Secundum dies egressionis tuæ de terra Ægypti,<br class="calibre6"/> ostendam ei mirabilia.<br class="calibre6"/>
<span id="x7_16" class="vn">16</span> Videbunt gentes,<br class="calibre6"/> et confundentur super omni fortitudine sua.<br class="calibre6"/> Ponent manum super os,<br class="calibre6"/> aures eorum surdæ erunt.<br class="calibre6"/>
<span id="x7_17" class="vn">17</span> Lingent pulverem sicut serpentes ;<br class="calibre6"/> velut reptilia terræ perturbabuntur in ædibus suis.<br class="calibre6"/> Dominum Deum nostrum formidabunt,<br class="calibre6"/> et timebunt te.<br class="calibre6"/>
<span id="x7_18" class="vn">18</span> Quis, Deus, similis tui,<br class="calibre6"/> qui aufers iniquitatem,<br class="calibre6"/> et transis peccatum reliquiarum hæreditatis tuæ ?<br class="calibre6"/> Non immittet ultra furorem suum,<br class="calibre6"/> quoniam volens misericordiam est.<br class="calibre6"/>
<span id="x7_19" class="vn">19</span> Revertetur, et miserebitur nostri ;<br class="calibre6"/> deponet iniquitates nostras,<br class="calibre6"/> et projiciet in profundum maris omnia peccata nostra.<br class="calibre6"/>
<span id="x7_20" class="vn">20</span> Dabis veritatem Jacob,<br class="calibre6"/> misericordiam Abraham,<br class="calibre6"/> quæ jurasti patribus nostris a diebus antiquis.</div></div>
</body></html>
