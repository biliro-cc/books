<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Daniel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Anno tertio regni Joakim regis Juda, venit Nabuchodonosor, rex Babylonis, in Jerusalem, et obsedit eam :
<span id="x1_2" class="vn">2</span> et tradidit Dominus in manu ejus Joakim, regem Juda, et partem vasorum domus Dei : et asportavit ea in terram Sennaar in domum dei sui, et vasa intulit in domum thesauri dei sui.
<span id="x1_3" class="vn">3</span> Et ait rex Asphenez præposito eunuchorum ut introduceret de filiis Israël, et de semine regio et tyrannorum,
<span id="x1_4" class="vn">4</span> pueros in quibus nulla esset macula, decoros forma, et eruditos omni sapientia, cautos scientia, et doctos disciplina, et qui possent stare in palatio regis, ut doceret eos litteras et linguam Chaldæorum.
<span id="x1_5" class="vn">5</span> Et constituit eis rex annonam per singulos dies de cibis suis, et de vino unde bibebat ipse, ut enutriti tribus annis, postea starent in conspectu regis.
<span id="x1_6" class="vn">6</span> Fuerunt ergo inter eos de filiis Juda, Daniel, Ananias, Misaël, et Azarias.
<span id="x1_7" class="vn">7</span> Et imposuit eis præpositus eunuchorum nomina : Danieli, Baltassar ; Ananiæ, Sidrach ; Misaëli, Misach ; et Azariæ, Abdenago.
<span id="x1_8" class="vn">8</span> Proposuit autem Daniel in corde suo ne pollueretur de mensa regis, neque de vino potus ejus : et rogavit eunuchorum præpositum ne contaminaretur.
<span id="x1_9" class="vn">9</span> Dedit autem Deus Danieli gratiam et misericordiam in conspectu principis eunuchorum.
<span id="x1_10" class="vn">10</span> Et ait princeps eunuchorum ad Danielem : Timeo ego dominum meum regem, qui constituit vobis cibum et potum : qui si viderit vultus vestros macilentiores præ ceteris adolescentibus coævis vestris, condemnabitis caput meum regi.
<span id="x1_11" class="vn">11</span> Et dixit Daniel ad Malasar, quem constituerat princeps eunuchorum super Danielem, Ananiam, Misaëlem, et Azariam :
<span id="x1_12" class="vn">12</span> Tenta nos, obsecro, servos tuos, diebus decem, et dentur nobis legumina ad vescendum, et aqua ad bibendum :
<span id="x1_13" class="vn">13</span> et contemplare vultus nostros, et vultus puerorum, qui vescuntur cibo regio : et sicut videris, facies cum servis tuis.
<span id="x1_14" class="vn">14</span> Qui, audito sermone hujuscemodi, tentavit eos diebus decem.
<span id="x1_15" class="vn">15</span> Post dies autem decem, apparuerunt vultus eorum meliores, et corpulentiores præ omnibus pueris, qui vescebantur cibo regio.
<span id="x1_16" class="vn">16</span> Porro Malasar tollebat cibaria, et vinum potus eorum : dabatque eis legumina.
<span id="x1_17" class="vn">17</span> Pueris autem his dedit Deus scientiam et disciplinam, in omni libro et sapientia : Danieli autem intelligentiam omnium visionum et somniorum.
<span id="x1_18" class="vn">18</span> Completis itaque diebus, post quos dixerat rex ut introducerentur, introduxit eos præpositus eunuchorum in conspectu Nabuchodonosor.
<span id="x1_19" class="vn">19</span> Cumque eis locutus fuisset rex, non sunt inventi tales de universis, ut Daniel, Ananias, Misaël, et Azarias : et steterunt in conspectu regis.
<span id="x1_20" class="vn">20</span> Et omne verbum sapientiæ et intellectus, quod sciscitatus est ab eis rex, invenit in eis decuplum super cunctos ariolos et magos qui erant in universo regno ejus.
<span id="x1_21" class="vn">21</span> Fuit autem Daniel usque ad annum primum Cyri regis.
</div><div class="calibre5" id="calibre_pb_1"></div></body></html>
