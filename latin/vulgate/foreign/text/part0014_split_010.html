<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c10" id="c10"><span class="chapter-num">10</span></a> <span id="x10_1" class="vn">1</span> Profectus est autem Roboam in Sichem : illuc enim cunctus Israël convenerat ut constituerent eum regem.
<span id="x10_2" class="vn">2</span> Quod cum audisset Jeroboam filius Nabat, qui erat in Ægypto (fugerat quippe illuc ante Salomonem), statim reversus est.
<span id="x10_3" class="vn">3</span> Vocaveruntque eum, et venit cum universo Israël : et locuti sunt ad Roboam, dicentes :
<span id="x10_4" class="vn">4</span> Pater tuus durissimo jugo nos pressit : tu leviora impera patre tuo, qui nobis imposuit gravem servitutem, et paululum de onere subleva, ut serviamus tibi.
<span id="x10_5" class="vn">5</span> Qui ait : Post tres dies revertimini ad me. Cumque abiisset populus,
<span id="x10_6" class="vn">6</span> iniit consilium cum senibus qui steterant coram patre ejus Salomone dum adhuc viveret, dicens : Quid datis consilii ut respondeam populo ?
<span id="x10_7" class="vn">7</span> Qui dixerunt ei : Si placueris populo huic, et leniveris eos verbis clementibus, servient tibi omni tempore.
<span id="x10_8" class="vn">8</span> At ille reliquit consilium senum, et cum juvenibus tractare cœpit, qui cum eo nutriti fuerant, et erant in comitatu illius.
<span id="x10_9" class="vn">9</span> Dixitque ad eos : Quid vobis videtur ? vel respondere quid debeo populo huic, qui dixit mihi : Subleva jugum quod imposuit nobis pater tuus ?
<span id="x10_10" class="vn">10</span> At illi responderunt ut juvenes, et nutriti cum eo in deliciis, atque dixerunt : Sic loqueris populo qui dixit tibi : Pater tuus aggravavit jugum nostrum, tu subleva : et sic respondebis ei : Minimus digitus meus grossior est lumbis patris mei.
<span id="x10_11" class="vn">11</span> Pater meus imposuit vobis grave jugum, et ego majus pondus apponam ; pater meus cecidit vos flagellis, ego vero cædam vos scorpionibus.
<span id="x10_12" class="vn">12</span> Venit ergo Jeroboam et universus populus ad Roboam die tertio, sicut præceperat eis.
<span id="x10_13" class="vn">13</span> Responditque rex dura, derelicto consilio seniorum :
<span id="x10_14" class="vn">14</span> locutusque est juxta juvenum voluntatem : Pater meus grave vobis imposuit jugum, quod ego gravius faciam ; pater meus cecidit vos flagellis, ego vero cædam vos scorpionibus.
<span id="x10_15" class="vn">15</span> Et non acquievit populi precibus : erat enim voluntatis Dei ut compleretur sermo ejus quem locutus fuerat per manum Ahiæ Silonitis ad Jeroboam filium Nabat.
<span id="x10_16" class="vn">16</span> Populus autem universus rege duriora dicente, sic locutus est ad eum : Non est nobis pars in David, neque hæreditas in filio Isai. Revertere in tabernacula tua, Israël ; tu autem pasce domum tuam David. Et abiit Israël in tabernacula sua.
<span id="x10_17" class="vn">17</span> Super filios autem Israël qui habitabant in civitatibus Juda, regnavit Roboam.
<span id="x10_18" class="vn">18</span> Misitque rex Roboam Aduram, qui præerat tributis, et lapidaverunt eum filii Israël, et mortuus est : porro rex Roboam currum festinavit ascendere, et fugit in Jerusalem.
<span id="x10_19" class="vn">19</span> Recessitque Israël a domo David, usque ad diem hanc.
</div><div class="calibre5" id="calibre_pb_10"></div></body></html>
