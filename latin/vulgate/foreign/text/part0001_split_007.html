<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c7" id="c7"><span class="chapter-num">7</span></a> <span id="x7_1" class="vn">1</span> Dixitque Dominus ad eum : Ingredere tu et omnis domus tua in arcam : te enim vidi justum coram me in generatione hac.
<span id="x7_2" class="vn">2</span> Ex omnibus animantibus mundis tolle septena et septena, masculum et feminam : de animantibus vero immundis duo et duo, masculum et feminam.
<span id="x7_3" class="vn">3</span> Sed et de volatilibus cæli septena et septena, masculum et feminam : ut salvetur semen super faciem universæ terræ.
<span id="x7_4" class="vn">4</span> Adhuc enim, et post dies septem ego pluam super terram quadraginta diebus et quadraginta noctibus : et delebo omnem substantiam, quam feci, de superficie terræ.
<span id="x7_5" class="vn">5</span> Fecit ergo Noë omnia quæ mandaverat ei Dominus.
<span id="x7_6" class="vn">6</span> Eratque sexcentorum annorum quando diluvii aquæ inundaverunt super terram.
<span id="x7_7" class="vn">7</span> Et ingressus est Noë et filii ejus, uxor ejus et uxores filiorum ejus cum eo in arcam propter aquas diluvii.
<span id="x7_8" class="vn">8</span> De animantibus quoque mundis et immundis, et de volucribus, et ex omni quod movetur super terram,
<span id="x7_9" class="vn">9</span> duo et duo ingressa sunt ad Noë in arcam, masculus et femina, sicut præceperat Dominus Noë.
<span id="x7_10" class="vn">10</span> Cumque transissent septem dies, aquæ diluvii inundaverunt super terram.
<span id="x7_11" class="vn">11</span> Anno sexcentesimo vitæ Noë, mense secundo, septimodecimo die mensis, rupti sunt omnes fontes abyssi magnæ, et cataractæ cæli apertæ sunt :
<span id="x7_12" class="vn">12</span> et facta est pluvia super terram quadraginta diebus et quadraginta noctibus.
<span id="x7_13" class="vn">13</span> In articulo diei illius ingressus est Noë, et Sem, et Cham, et Japheth filii ejus ; uxor illius, et tres uxores filiorum ejus cum eis in arcam :
<span id="x7_14" class="vn">14</span> ipsi et omne animal secundum genus suum, universaque jumenta in genere suo, et omne quod movetur super terram in genere suo, cunctumque volatile secundum genus suum, universæ aves, omnesque volucres,
<span id="x7_15" class="vn">15</span> ingressæ sunt ad Noë in arcam, bina et bina ex omni carne, in qua erat spiritus vitæ.
<span id="x7_16" class="vn">16</span> Et quæ ingressa sunt, masculus et femina ex omni carne introierunt, sicut præceperat ei Deus : et inclusit eum Dominus deforis.<br class="calibre6"/><br class="calibre6"/>
<span id="x7_17" class="vn">17</span> Factumque est diluvium quadraginta diebus super terram : et multiplicatæ sunt aquæ, et elevaverunt arcam in sublime a terra.
<span id="x7_18" class="vn">18</span> Vehementer enim inundaverunt, et omnia repleverunt in superficie terræ : porro arca ferebatur super aquas.
<span id="x7_19" class="vn">19</span> Et aquæ prævaluerunt nimis super terram : opertique sunt omnes montes excelsi sub universo cælo.
<span id="x7_20" class="vn">20</span> Quindecim cubitis altior fuit aqua super montes, quos operuerat.
<span id="x7_21" class="vn">21</span> Consumptaque est omnis caro quæ movebatur super terram, volucrum, animantium, bestiarum, omniumque reptilium, quæ reptant super terram : universi homines,
<span id="x7_22" class="vn">22</span> et cuncta, in quibus spiraculum vitæ est in terra, mortua sunt.
<span id="x7_23" class="vn">23</span> Et delevit omnem substantiam quæ erat super terram, ab homine usque ad pecus, tam reptile quam volucres cæli : et deleta sunt de terra. Remansit autem solus Noë, et qui cum eo erant in arca.
<span id="x7_24" class="vn">24</span> Obtinueruntque aquæ terram centum quinquaginta diebus.
</div><div class="calibre5" id="calibre_pb_7"></div></body></html>
