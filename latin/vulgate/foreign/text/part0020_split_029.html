<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Job - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c29" id="c29"><span class="chapter-num">29</span></a> <span id="x29_1" class="vn">1</span> Addidit quoque Job, assumens parabolam suam, et dixit :
<div class="poetry"><span id="x29_2" class="vn">2</span> Quis mihi tribuat ut sim juxta menses pristinos,<br class="calibre6"/> secundum dies quibus Deus custodiebat me ?<br class="calibre6"/>
<span id="x29_3" class="vn">3</span> Quando splendebat lucerna ejus super caput meum,<br class="calibre6"/> et ad lumen ejus ambulabam in tenebris :<br class="calibre6"/>
<span id="x29_4" class="vn">4</span> sicut fui in diebus adolescentiæ meæ,<br class="calibre6"/> quando secreto Deus erat in tabernaculo meo :<br class="calibre6"/>
<span id="x29_5" class="vn">5</span> quando erat Omnipotens mecum,<br class="calibre6"/> et in circuitu meo pueri mei :<br class="calibre6"/>
<span id="x29_6" class="vn">6</span> quando lavabam pedes meos butyro,<br class="calibre6"/> et petra fundebat mihi rivos olei :<br class="calibre6"/>
<span id="x29_7" class="vn">7</span> quando procedebam ad portam civitatis,<br class="calibre6"/> et in platea parabant cathedram mihi.<br class="calibre6"/>
<span id="x29_8" class="vn">8</span> Videbant me juvenes, et abscondebantur :<br class="calibre6"/> et senes assurgentes stabant.<br class="calibre6"/>
<span id="x29_9" class="vn">9</span> Principes cessabant loqui,<br class="calibre6"/> et digitum superponebant ori suo.<br class="calibre6"/>
<span id="x29_10" class="vn">10</span> Vocem suam cohibebant duces,<br class="calibre6"/> et lingua eorum gutturi suo adhærebat.<br class="calibre6"/>
<span id="x29_11" class="vn">11</span> Auris audiens beatificabat me,<br class="calibre6"/> et oculus videns testimonium reddebat mihi :<br class="calibre6"/>
<span id="x29_12" class="vn">12</span> eo quod liberassem pauperem vociferantem,<br class="calibre6"/> et pupillum cui non esset adjutor.<br class="calibre6"/>
<span id="x29_13" class="vn">13</span> Benedictio perituri super me veniebat,<br class="calibre6"/> et cor viduæ consolatus sum.<br class="calibre6"/>
<span id="x29_14" class="vn">14</span> Justitia indutus sum,<br class="calibre6"/> et vestivi me, sicut vestimento et diademate, judicio meo.<br class="calibre6"/>
<span id="x29_15" class="vn">15</span> Oculus fui cæco, et pes claudo.<br class="calibre6"/>
<span id="x29_16" class="vn">16</span> Pater eram pauperum,<br class="calibre6"/> et causam quam nesciebam diligentissime investigabam.<br class="calibre6"/>
<span id="x29_17" class="vn">17</span> Conterebam molas iniqui,<br class="calibre6"/> et de dentibus illius auferebam prædam.<br class="calibre6"/>
<span id="x29_18" class="vn">18</span> Dicebamque : In nidulo meo moriar,<br class="calibre6"/> et sicut palma multiplicabo dies.<br class="calibre6"/>
<span id="x29_19" class="vn">19</span> Radix mea aperta est secus aquas,<br class="calibre6"/> et ros morabitur in messione mea.<br class="calibre6"/>
<span id="x29_20" class="vn">20</span> Gloria mea semper innovabitur,<br class="calibre6"/> et arcus meus in manu mea instaurabitur.<br class="calibre6"/>
<span id="x29_21" class="vn">21</span> Qui me audiebant, expectabant sententiam,<br class="calibre6"/> et intenti tacebant ad consilium meum.<br class="calibre6"/>
<span id="x29_22" class="vn">22</span> Verbis meis addere nihil audebant,<br class="calibre6"/> et super illos stillabat eloquium meum.<br class="calibre6"/>
<span id="x29_23" class="vn">23</span> Expectabant me sicut pluviam,<br class="calibre6"/> et os suum aperiebant quasi ad imbrem serotinum.<br class="calibre6"/>
<span id="x29_24" class="vn">24</span> Siquando ridebam ad eos, non credebant :<br class="calibre6"/> et lux vultus mei non cadebat in terram.<br class="calibre6"/>
<span id="x29_25" class="vn">25</span> Si voluissem ire ad eos, sedebam primus :<br class="calibre6"/> cumque sederem quasi rex, circumstante exercitu,<br class="calibre6"/> eram tamen mœrentium consolator.</div>
</div><div class="calibre5" id="calibre_pb_29"></div></body></html>
