<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Tobias ex tribu et civitate Nephthali (quæ est in superioribus Galilææ supra Naasson, post viam quæ ducit ad occidentem, in sinistro habens civitatem Sephet)
<span id="x1_2" class="vn">2</span> cum captus esset in diebus Salmanasar regis Assyriorum, in captivitate tamen positus, viam veritatis non deseruit,
<span id="x1_3" class="vn">3</span> ita ut omnia quæ habere poterat, quotidie concaptivis fratribus, qui erant ex ejus genere, impertiret.
<span id="x1_4" class="vn">4</span> Cumque esset junior omnibus in tribu Nephthali, nihil tamen puerile gessit in opere.
<span id="x1_5" class="vn">5</span> Denique, cum irent omnes ad vitulos aureos quos Jeroboam fecerat rex Israël, hic solus fugiebat consortia omnium.
<span id="x1_6" class="vn">6</span> Sed pergebat in Jerusalem ad templum Domini, et ibi adorabat Dominum Deum Israël, omnia primitiva sua et decimas suas fideliter offerens,
<span id="x1_7" class="vn">7</span> ita ut in tertio anno proselytis et advenis ministraret omnem decimationem.
<span id="x1_8" class="vn">8</span> Hæc et his similia secundum legem Dei puerulus observabat.
<span id="x1_9" class="vn">9</span> Cum vero factus esset vir, accepit uxorem Annam de tribu sua, genuitque ex ea filium, nomen suum imponens ei :
<span id="x1_10" class="vn">10</span> quem ab infantia timere Deum docuit, et abstinere ab omni peccato.
<span id="x1_11" class="vn">11</span> Igitur, cum per captivitatem devenisset cum uxore sua et filio in civitatem Niniven cum omni tribu sua
<span id="x1_12" class="vn">12</span> (cum omnes ederent ex cibis gentilium), iste custodivit animam suam, et numquam contaminatus est in escis eorum.
<span id="x1_13" class="vn">13</span> Et quoniam memor fuit Domini in toto corde suo, dedit illi Deus gratiam in conspectu Salmanasar regis,
<span id="x1_14" class="vn">14</span> et dedit illi potestatem quocumque vellet ire, habens libertatem quæcumque facere voluisset.
<span id="x1_15" class="vn">15</span> Pergebat ergo ad omnes qui erant in captivitate, et monita salutis dabat eis.
<span id="x1_16" class="vn">16</span> Cum autem venisset in Rages civitatem Medorum, et ex his quibus honoratus fuerat a rege, habuisset decem talenta argenti :
<span id="x1_17" class="vn">17</span> et cum in multa turba generis sui Gabelum egentem videret, qui erat ex tribu ejus, sub chirographo dedit illi memoratum pondus argenti.
<span id="x1_18" class="vn">18</span> Post multum vero temporis, mortuo Salmanasar rege, cum regnaret Sennacherib filius ejus pro eo, et filios Israël exosos haberet in conspectu suo,
<span id="x1_19" class="vn">19</span> Tobias quotidie pergebat per omnem cognationem suam, et consolabatur eos, dividebatque unicuique, prout poterat, de facultatibus suis :
<span id="x1_20" class="vn">20</span> esurientes alebat, nudisque vestimenta præbebat, et mortuis atque occisis sepulturam sollicitus exhibebat.
<span id="x1_21" class="vn">21</span> Denique cum reversus esset rex Sennacherib, fugiens a Judæa plagam quam circa eum fecerat Deus propter blasphemiam suam, et iratus multos occideret ex filiis Israël, Tobias sepeliebat corpora eorum.
<span id="x1_22" class="vn">22</span> At ubi nuntiatum est regi, jussit eum occidi, et tulit omnem substantiam ejus.
<span id="x1_23" class="vn">23</span> Tobias vero cum filio suo et cum uxore suo fugiens, nudus latuit, quia multi diligebant eum.
<span id="x1_24" class="vn">24</span> Post dies vero quadraginta quinque occiderunt regem filii ipsius,
<span id="x1_25" class="vn">25</span> et reversus est Tobias in domum suam, omnisque facultas ejus restituta est ei.
</div><div class="calibre5" id="calibre_pb_1"></div></body></html>
