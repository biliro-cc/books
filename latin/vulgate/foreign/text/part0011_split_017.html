<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum III - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c17" id="c17"><span class="chapter-num">17</span></a> <span id="x17_1" class="vn">1</span> Et dixit Elias Thesbites de habitatoribus Galaad ad Achab : Vivit Dominus Deus Israël, in cujus conspectu sto, si erit annis his ros et pluvia, nisi juxta oris mei verba.
<span id="x17_2" class="vn">2</span> Et factum est verbum Domini ad eum, dicens :
<span id="x17_3" class="vn">3</span> Recede hinc, et vade contra orientem, et abscondere in torrente Carith, qui est contra Jordanem,
<span id="x17_4" class="vn">4</span> et ibi de torrente bibes : corvisque præcepi ut pascant te ibi.
<span id="x17_5" class="vn">5</span> Abiit ergo, et fecit juxta verbum Domini : cumque abiisset, sedit in torrente Carith, qui est contra Jordanem.
<span id="x17_6" class="vn">6</span> Corvi quoque deferebant ei panem et carnes mane, similiter panem et carnes vesperi, et bibebat de torrente.
<span id="x17_7" class="vn">7</span> Post dies autem siccatus est torrens : non enim pluerat super terram.<br class="calibre6"/><br class="calibre6"/>
<span id="x17_8" class="vn">8</span> Factus est ergo sermo Domini ad eum, dicens :
<span id="x17_9" class="vn">9</span> Surge, et vade in Sarephta Sidoniorum, et manebis ibi : præcepi enim ibi mulieri viduæ ut pascat te.
<span id="x17_10" class="vn">10</span> Surrexit, et abiit in Sarephta. Cumque venisset ad portam civitatis, apparuit ei mulier vidua colligens ligna, et vocavit eam, dixitque ei : Da mihi paululum aquæ in vase ut bibam.
<span id="x17_11" class="vn">11</span> Cumque illa pergeret ut afferret, clamavit post tergum ejus, dicens : Affer mihi, obsecro, et buccellam panis in manu tua.
<span id="x17_12" class="vn">12</span> Quæ respondit : Vivit Dominus Deus tuus, quia non habeo panem, nisi quantum pugillus capere potest farinæ in hydria, et paululum olei in lecytho : en colligo duo ligna ut ingrediar et faciam illum mihi et filio meo, ut comedamus, et moriamur.
<span id="x17_13" class="vn">13</span> Ad quam Elias ait : Noli timere, sed vade, et fac sicut dixisti : verumtamen mihi primum fac de ipsa farinula subcinericium panem parvulum, et affer ad me : tibi autem et filio tuo facies postea.
<span id="x17_14" class="vn">14</span> Hæc autem dicit Dominus Deus Israël : Hydria farinæ non deficiet, nec lecythus olei minuetur, usque ad diem in qua Dominus daturus est pluviam super faciem terræ.
<span id="x17_15" class="vn">15</span> Quæ abiit, et fecit juxta verbum Eliæ : et comedit ipse, et illa, et domus ejus : et ex illa die
<span id="x17_16" class="vn">16</span> hydria farinæ non defecit, et lecythus olei non est imminutus, juxta verbum Domini quod locutus fuerat in manu Eliæ.
<span id="x17_17" class="vn">17</span> Factum est autem post hæc, ægrotavit filius mulieris matrisfamilias, et erat languor fortissimus, ita ut non remaneret in eo halitus.
<span id="x17_18" class="vn">18</span> Dixit ergo ad Eliam : Quid mihi et tibi, vir Dei ? ingressus es ad me, ut rememorarentur iniquitates meæ, et interficeres filium meum ?
<span id="x17_19" class="vn">19</span> Et ait ad eam Elias : Da mihi filium tuum. Tulitque eum de sinu ejus, et portavit in cœnaculum ubi ipse manebat, et posuit super lectulum suum.
<span id="x17_20" class="vn">20</span> Et clamavit ad Dominum, et dixit : Domine Deus meus, etiam ne viduam apud quam ego utcumque sustentor, afflixisti ut interficeres filium ejus ?
<span id="x17_21" class="vn">21</span> Et expandit se, atque mensus est super puerum tribus vicibus, et clamavit ad Dominum, et ait : Domine Deus meus, revertatur, obsecro, anima pueri hujus in viscera ejus.
<span id="x17_22" class="vn">22</span> Et exaudivit Dominus vocem Eliæ : et reversa est anima pueri intra eum, et revixit.
<span id="x17_23" class="vn">23</span> Tulitque Elias puerum, et deposuit eum de cœnaculo in inferiorem domum, et tradidit matri suæ, et ait illi : En vivit filius tuus.
<span id="x17_24" class="vn">24</span> Dixitque mulier ad Eliam : Nunc in isto cognovi quoniam vir Dei es tu, et verbum Domini in ore tuo verum est.
</div><div class="calibre5" id="calibre_pb_17"></div></body></html>
