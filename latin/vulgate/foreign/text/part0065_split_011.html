<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Hebræos - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Est autem fides sperandarum substantia rerum, argumentum non apparentium.
<span id="x11_2" class="vn">2</span> In hac enim testimonium consecuti sunt senes.
<span id="x11_3" class="vn">3</span> Fide intelligimus aptata esse sæcula verbo Dei : ut ex invisibilibus visibilia fierent.<br class="calibre6"/><br class="calibre6"/>
<span id="x11_4" class="vn">4</span> Fide plurimam hostiam Abel, quam Cain, obtulit Deo, per quam testimonium consecutus est esse justus, testimonium perhibente muneribus ejus Deo, et per illam defunctus adhuc loquitur.
<span id="x11_5" class="vn">5</span> Fide Henoch translatus est ne videret mortem, et non inveniebatur, quia transtulit illum Deus : ante translationem enim testimonium habuit placuisse Deo.
<span id="x11_6" class="vn">6</span> Sine fide autem impossibile est placere Deo. Credere enim oportet accedentem ad Deum quia est, et inquirentibus se remunerator sit.
<span id="x11_7" class="vn">7</span> Fide Noë responso accepto de iis quæ adhuc non videbantur, metuens aptavit arcam in salutem domus suæ, per quam damnavit mundum : et justitiæ, quæ per fidem est, hæres est institutus.<br class="calibre6"/><br class="calibre6"/>
<span id="x11_8" class="vn">8</span> Fide qui vocatur Abraham obedivit in locum exire, quem accepturus erat in hæreditatem : et exiit, nesciens quo iret.
<span id="x11_9" class="vn">9</span> Fide demoratus est in terra repromissionis, tamquam in aliena, in casulis habitando cum Isaac et Jacob cohæredibus repromissionis ejusdem.
<span id="x11_10" class="vn">10</span> Exspectabat enim fundamenta habentem civitatem : cujus artifex et conditor Deus.
<span id="x11_11" class="vn">11</span> Fide et ipsa Sara sterilis virtutem in conceptionem seminis accepit, etiam præter tempus ætatis : quoniam fidelem credidit esse eum qui repromiserat.
<span id="x11_12" class="vn">12</span> Propter quod et ab uno orti sunt (et hoc emortuo) tamquam sidera cæli in multitudinem, et sicut arena, quæ est ad oram maris, innumerabilis.
<span id="x11_13" class="vn">13</span> Juxta fidem defuncti sunt omnes isti, non acceptis repromissionibus, sed a longe eas aspicientes, et salutantes, et confitentes quia peregrini et hospites sunt super terram.
<span id="x11_14" class="vn">14</span> Qui enim hæc dicunt, significant se patriam inquirere.
<span id="x11_15" class="vn">15</span> Et si quidem ipsius meminissent de qua exierunt, habebant utique tempus revertendi :
<span id="x11_16" class="vn">16</span> nunc autem meliorem appetunt, id est, cælestem. Ideo non confunditur Deus vocari Deus eorum : paravit enim illis civitatem.
<span id="x11_17" class="vn">17</span> Fide obtulit Abraham Isaac, cum tentaretur, et unigenitum offerebat, qui susceperat repromissiones :
<span id="x11_18" class="vn">18</span> ad quem dictum est : Quia in Isaac vocabitur tibi semen :
<span id="x11_19" class="vn">19</span> arbitrans quia et a mortuis suscitare potens est Deus : unde eum et in parabolam accepit.
<span id="x11_20" class="vn">20</span> Fide et de futuris benedixit Isaac Jacob et Esau.
<span id="x11_21" class="vn">21</span> Fide Jacob, moriens, singulos filiorum Joseph benedixit : et adoravit fastigium virgæ ejus.
<span id="x11_22" class="vn">22</span> Fide Joseph, moriens, de profectione filiorum Israël memoratus est, et de ossibus suis mandavit.<br class="calibre6"/><br class="calibre6"/>
<span id="x11_23" class="vn">23</span> Fide Moyses, natus, occultatus est mensibus tribus a parentibus suis, eo quod vidissent elegantem infantem, et non timuerunt regis edictum.
<span id="x11_24" class="vn">24</span> Fide Moyses grandis factus negavit se esse filium filiæ Pharaonis,
<span id="x11_25" class="vn">25</span> magis eligens affligi cum populo Dei, quam temporalis peccati habere jucunditatem,
<span id="x11_26" class="vn">26</span> majores divitias æstimans thesauro Ægyptiorum, improperium Christi : aspiciebat enim in remunerationem.
<span id="x11_27" class="vn">27</span> Fide reliquit Ægyptum, non veritus animositatem regis : invisibilem enim tamquam videns sustinuit.
<span id="x11_28" class="vn">28</span> Fide celebravit Pascha, et sanguinis effusionem : ne qui vastabat primitiva, tangeret eos.
<span id="x11_29" class="vn">29</span> Fide transierunt mare Rubrum tamquam per aridam terram : quod experti Ægyptii, devorati sunt.<br class="calibre6"/><br class="calibre6"/>
<span id="x11_30" class="vn">30</span> Fide muri Jericho corruerunt, circuitu dierum septem.
<span id="x11_31" class="vn">31</span> Fide Rahab meretrix non periit cum incredulis, excipiens exploratores cum pace.
<span id="x11_32" class="vn">32</span> Et quid adhuc dicam ? deficiet enim me tempus enarrantem de Gedeon, Barac, Samson, Jephte, David, Samuel, et prophetis :
<span id="x11_33" class="vn">33</span> qui per fidem vicerunt regna, operati sunt justitiam, adepti sunt repromissiones, obturaverunt ora leonum,
<span id="x11_34" class="vn">34</span> extinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum :
<span id="x11_35" class="vn">35</span> acceperunt mulieres de resurrectione mortuos suos : alii autem distenti sunt non suscipientes redemptionem ut meliorem invenirent resurrectionem.
<span id="x11_36" class="vn">36</span> Alii vero ludibria, et verbera experti, insuper et vincula, et carceres :
<span id="x11_37" class="vn">37</span> lapidati sunt, secti sunt, tentati sunt, in occisione gladii mortui sunt, circuierunt in melotis, in pellibus caprinis, egentes, angustiati, afflicti :
<span id="x11_38" class="vn">38</span> quibus dignus non erat mundus : in solitudinibus errantes, in montibus, in speluncis, et in cavernis terræ.
<span id="x11_39" class="vn">39</span> Et hi omnes testimonio fidei probati, non acceperunt repromissionem,
<span id="x11_40" class="vn">40</span> Deo pro nobis melius aliquid providente, ut non sine nobis consummarentur.
</div><div class="calibre5" id="calibre_pb_11"></div></body></html>
