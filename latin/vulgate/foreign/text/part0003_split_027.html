<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Leviticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c27" id="c27"><span class="chapter-num">27</span></a> <span id="x27_1" class="vn">1</span> Locutusque est Dominus ad Moysen, dicens :
<span id="x27_2" class="vn">2</span> Loquere filiis Israël, et dices ad eos : Homo qui votum fecerit, et spoponderit Deo animam suam, sub æstimatione dabit pretium.
<span id="x27_3" class="vn">3</span> Si fuerit masculus a vigesimo anno usque ad sexagesimum annum, dabit quinquaginta siclos argenti ad mensuram sanctuarii :
<span id="x27_4" class="vn">4</span> si mulier, triginta.
<span id="x27_5" class="vn">5</span> A quinto autem anno usque ad vigesimum, masculus dabit viginti siclos : femina, decem.
<span id="x27_6" class="vn">6</span> Ab uno mense usque ad annum quintum, pro masculo dabuntur quinque sicli : pro femina, tres.
<span id="x27_7" class="vn">7</span> Sexagenarius et ultra masculus dabit quindecim siclos : femina, decem.
<span id="x27_8" class="vn">8</span> Si pauper fuerit, et æstimationem reddere non valebit, stabit coram sacerdote : et quantum ille æstimaverit, et viderit eum posse reddere, tantum dabit.<br class="calibre6"/><br class="calibre6"/>
<span id="x27_9" class="vn">9</span> Animal autem, quod immolari potest Domino, si quis voverit, sanctum erit,
<span id="x27_10" class="vn">10</span> et mutari non poterit, id est, nec melius malo, nec pejus bono : quod si mutaverit, et ipsum quod mutatum est, et illud pro quo mutatum est, consecratum erit Domino.
<span id="x27_11" class="vn">11</span> Animal immundum, quod immolari Domino non potest, si quis voverit, adducetur ante sacerdotem :
<span id="x27_12" class="vn">12</span> qui judicans utrum bonum an malum sit, statuet pretium.
<span id="x27_13" class="vn">13</span> Quod si dare voluerit is qui offert, addet supra æstimationem quintam partem.<br class="calibre6"/><br class="calibre6"/>
<span id="x27_14" class="vn">14</span> Homo si voverit domum suam, et sanctificaverit Domino, considerabit eam sacerdos utrum bona an mala sit, et juxta pretium, quod ab eo fuerit constitutum, venundabitur :
<span id="x27_15" class="vn">15</span> sin autem ille qui voverat, voluerit redimere eam, dabit quintam partem æstimationis supra, et habebit domum.
<span id="x27_16" class="vn">16</span> Quod si agrum possessionis suæ voverit, et consecraverit Domino, juxta mensuram sementis æstimabitur pretium : si triginta modiis hordei seritur terra, quinquaginta siclis venundetur argenti.
<span id="x27_17" class="vn">17</span> Si statim ab anno incipientis jubilæi voverit agrum, quanto valere potest, tanto æstimabitur.
<span id="x27_18" class="vn">18</span> Sin autem post aliquantum temporis, supputabit sacerdos pecuniam juxta annorum, qui reliqui sunt, numerum usque ad jubilæum, et detrahetur ex pretio.
<span id="x27_19" class="vn">19</span> Quod si voluerit redimere agrum ille qui voverat, addet quintam partem æstimatæ pecuniæ, et possidebit eum.
<span id="x27_20" class="vn">20</span> Sin autem noluerit redimere, sed alteri cuilibet fuerit venundatus, ultra eum qui voverat redimere non poterit.
<span id="x27_21" class="vn">21</span> Quia cum jubilæi venerit dies, sanctificatus erit Domino, et possessio consecrata ad jus pertinet sacerdotum.
<span id="x27_22" class="vn">22</span> Si ager emptus est, et non de possessione majorum sanctificatus fuerit Domino,
<span id="x27_23" class="vn">23</span> supputabit sacerdos juxta annorum numerum usque ad jubilæum, pretium : et dabit ille qui voverat eum, Domino.
<span id="x27_24" class="vn">24</span> In jubilæo autem revertetur ad priorem dominum, qui vendiderat eum, et habuerat in sorte possessionis suæ.
<span id="x27_25" class="vn">25</span> Omnis æstimatio siclo sanctuarii ponderabitur. Siclus viginti obolos habet.<br class="calibre6"/><br class="calibre6"/>
<span id="x27_26" class="vn">26</span> Primogenita, quæ ad Dominum pertinent, nemo sanctificare poterit et vovere : sive bos, sive ovis fuerit, Domini sunt.
<span id="x27_27" class="vn">27</span> Quod si immundum est animal, redimet qui obtulit, juxta æstimationem tuam, et addet quintam partem pretii : si redimere noluerit, vendetur alteri quantocumque a te fuerit æstimatum.
<span id="x27_28" class="vn">28</span> Omne quod Domino consecratur, sive homo fuerit, sive animal, sive ager, non vendetur, nec redimi poterit. Quidquid semel fuerit consecratum, Sanctum sanctorum erit Domino :
<span id="x27_29" class="vn">29</span> et omnis consecratio, quæ offertur ab homine, non redimetur, sed morte morietur.<br class="calibre6"/><br class="calibre6"/>
<span id="x27_30" class="vn">30</span> Omnes decimæ terræ, sive de frugibus, sive de pomis arborum, Domini sunt, et illi sanctificantur.
<span id="x27_31" class="vn">31</span> Si quis autem voluerit redimere decimas suas, addet quintam partem earum.
<span id="x27_32" class="vn">32</span> Omnium decimarum bovis et ovis et capræ, quæ sub pastoris virga transeunt, quidquid decimum venerit, sanctificabitur Domino.
<span id="x27_33" class="vn">33</span> Non eligetur nec bonum nec malum, nec altero commutabitur, si quis mutaverit : et quod mutatum est, et pro quo mutatum est, sanctificabitur Domino, et non redimetur.<br class="calibre6"/><br class="calibre6"/>
<span id="x27_34" class="vn">34</span> Hæc sunt præcepta, quæ mandavit Dominus Moysi ad filios Israël in monte Sinai.</div>
</body></html>
