<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Post hæc vero, cum esset dies festus Domini, et factum esset prandium bonum in domo Tobiæ,
<span id="x2_2" class="vn">2</span> dixit filio suo : Vade, et adduc aliquos de tribu nostra, timentes Deum, ut epulentur nobiscum.
<span id="x2_3" class="vn">3</span> Cumque abiisset, reversus nuntiavit ei unum ex filiis Israël jugulatum jacere in platea. Statimque exiliens de accubitu suo, relinquens prandium, jejunus pervenit ad corpus :
<span id="x2_4" class="vn">4</span> tollensque illud portavit ad domum suam occulte, ut dum sol occubuisset, caute sepeliret eum.
<span id="x2_5" class="vn">5</span> Cumque occultasset corpus, manducavit panem cum luctu et tremore,
<span id="x2_6" class="vn">6</span> memorans illum sermonem, quem dixit Dominus per Amos prophetam : Dies festi vestri convertentur in lamentationem et luctum.
<span id="x2_7" class="vn">7</span> Cum vero sol occubuisset, abiit, et sepelivit eum.
<span id="x2_8" class="vn">8</span> Arguebant autem eum omnes proximi ejus, dicentes : Jam hujus rei causa interfici jussus es, et vix effugisti mortis imperium, et iterum sepelis mortuos ?
<span id="x2_9" class="vn">9</span> Sed Tobias plus timens Deum quam regem, rapiebat corpora occisorum, et occultabat in domo sua, et mediis noctibus sepeliebat ea.<br class="calibre6"/><br class="calibre6"/>
<span id="x2_10" class="vn">10</span> Contigit autem ut quadam die fatigatus a sepultura, veniens in domum suam, jactasset se juxta parietem, et obdormisset,
<span id="x2_11" class="vn">11</span> et ex nido hirundinum dormienti illi calida stercora inciderent super oculos ejus, fieretque cæcus.
<span id="x2_12" class="vn">12</span> Hanc autem tentationem ideo permisit Dominus evenire illi, ut posteris daretur exemplum patientiæ ejus, sicut et sancti Job.
<span id="x2_13" class="vn">13</span> Nam cum ab infantia sua semper Deum timuerit, et mandata ejus custodierit, non est contristatus contra Deum quod plaga cæcitatis evenerit ei,
<span id="x2_14" class="vn">14</span> sed immobilis in Dei timore permansit, agens gratias Deo omnibus diebus vitæ suæ.
<span id="x2_15" class="vn">15</span> Nam sicut beato Job insultabant reges, ita isti parentes et cognati ejus irridebant vitam ejus, dicentes :
<span id="x2_16" class="vn">16</span> Ubi est spes tua, pro qua eleemosynas et sepulturas faciebas ?
<span id="x2_17" class="vn">17</span> Tobias vero increpabat eos, dicens : Nolite ita loqui :
<span id="x2_18" class="vn">18</span> quoniam filii sanctorum sumus, et vitam illam expectamus, quam Deus daturus est his qui fidem suam numquam mutant ab eo.
<span id="x2_19" class="vn">19</span> Anna vero uxor ejus ibat ad opus textrinum quotidie, et de labore manuum suarum victum quem consequi poterat, deferebat.
<span id="x2_20" class="vn">20</span> Unde factum est ut hædum caprarum accipiens detulisset domi :
<span id="x2_21" class="vn">21</span> cujus cum vocem balantis vir ejus audisset, dixit : Videte, ne forte furtivus sit : reddite eum dominis suis, quia non licet nobis aut edere ex furto aliquid, aut contingere.
<span id="x2_22" class="vn">22</span> Ad hæc uxor ejus irata respondit : Manifeste vana facta est spes tua, et eleemosynæ tuæ modo apparuerunt.
<span id="x2_23" class="vn">23</span> Atque his et aliis hujuscemodi verbis exprobrabat ei.
</div><div class="calibre5" id="calibre_pb_2"></div></body></html>
