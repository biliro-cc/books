<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c8" id="c8"><span class="chapter-num">8</span></a> <span id="x8_1" class="vn">1</span> Et factum est in anno sexto, in sexto mense, in quinta mensis, ego sedebam in domo mea, et senes Juda sedebant coram me, et cecidit ibi super me manus Domini Dei.
<span id="x8_2" class="vn">2</span> Et vidi : et ecce similitudo quasi aspectus ignis : ab aspectu lumborum ejus et deorsum, ignis : et a lumbis ejus et sursum, quasi aspectus splendoris, ut visio electri.
<span id="x8_3" class="vn">3</span> Et emissa similitudo manus apprehendit me in cincinno capitis mei, et elevavit me spiritus inter terram et cælum : et adduxit me in Jerusalem, in visione Dei, juxta ostium interius quod respiciebat ad aquilonem, ubi erat statutum idolum zeli ad provocandam æmulationem.
<span id="x8_4" class="vn">4</span> Et ecce ibi gloria Dei Israël, secundum visionem quam videram in campo.
<span id="x8_5" class="vn">5</span> Et dixit ad me : Fili hominis, leva oculos tuos ad viam aquilonis. Et levavi oculos meos ad viam aquilonis, et ecce ab aquilone portæ altaris idolum zeli in ipso introitu.
<span id="x8_6" class="vn">6</span> Et dixit ad me : Fili hominis, putasne vides tu quid isti faciunt, abominationes magnas quas domus Israël facit hic, ut procul recedam a sanctuario meo ? et adhuc conversus videbis abominationes majores.
<span id="x8_7" class="vn">7</span> Et introduxit me ad ostium atrii, et vidi, et ecce foramen unum in pariete.
<span id="x8_8" class="vn">8</span> Et dixit ad me : Fili hominis, fode parietem. Et cum fodissem parietem, apparuit ostium unum.
<span id="x8_9" class="vn">9</span> Et dixit ad me : Ingredere, et vide abominationes pessimas quas isti faciunt hic.
<span id="x8_10" class="vn">10</span> Et ingressus vidi, et ecce omnis similitudo reptilium et animalium, abominatio, et universa idola domus Israël, depicta erant in pariete in circuitu per totum :
<span id="x8_11" class="vn">11</span> et septuaginta viri de senioribus domus Israël : et Jezonias filius Saphan stabat in medio eorum stantium ante picturas : et unusquisque habebat thuribulum in manu sua, et vapor nebulæ de thure consurgebat.
<span id="x8_12" class="vn">12</span> Et dixit ad me : Certe vides, fili hominis, quæ seniores domus Israël faciunt in tenebris, unusquisque in abscondito cubiculi sui : dicunt enim : Non videt Dominus nos ; dereliquit Dominus terram.
<span id="x8_13" class="vn">13</span> Et dixit ad me : Adhuc conversus videbis abominationes majores, quas isti faciunt.
<span id="x8_14" class="vn">14</span> Et introduxit me per ostium portæ domus Domini quod respiciebat ad aquilonem, et ecce ibi mulieres sedebant plangentes Adonidem.
<span id="x8_15" class="vn">15</span> Et dixit ad me : Certe vidisti, fili hominis : adhuc conversus videbis abominationes majores his.
<span id="x8_16" class="vn">16</span> Et introduxit me in atrium domus Domini interius, et ecce in ostio templi Domini, inter vestibulum et altare, quasi viginti quinque viri dorsa habentes contra templum Domini, et facies ad orientem : et adorabant ad ortum solis.
<span id="x8_17" class="vn">17</span> Et dixit ad me : Certe vidisti, fili hominis : numquid leve est hoc domui Juda, ut facerent abominationes istas quas fecerunt hic, quia replentes terram iniquitate, conversi sunt ad irritandum me ? et ecce applicant ramum ad nares suas.
<span id="x8_18" class="vn">18</span> Ergo et ego faciam in furore : non parcet oculus meus, nec miserebor : et cum clamaverint ad aures meas voce magna, non exaudiam eos.
</div><div class="calibre5" id="calibre_pb_8"></div></body></html>
