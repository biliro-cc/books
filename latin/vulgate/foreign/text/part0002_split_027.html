<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c27" id="c27"><span class="chapter-num">27</span></a> <span id="x27_1" class="vn">1</span> Facies et altare de lignis setim, quod habebit quinque cubitus in longitudine, et totidem in latitudine, id est, quadrum, et tres cubitos in altitudine.
<span id="x27_2" class="vn">2</span> Cornua autem per quatuor angulos ex ipso erunt : et operies illud ære.
<span id="x27_3" class="vn">3</span> Faciesque in usus ejus lebetes ad suscipiendos cineres, et forcipes atque fuscinulas, et ignium receptacula ; omnia vasa ex ære fabricabis.
<span id="x27_4" class="vn">4</span> Craticulamque in modum retis æneam : per cujus quatuor angulos erunt quatuor annuli ænei.
<span id="x27_5" class="vn">5</span> Quos pones subter arulam altaris : eritque craticula usque ad altaris medium.
<span id="x27_6" class="vn">6</span> Facies et vectes altaris de lignis setim duos, quos operies laminis æneis :
<span id="x27_7" class="vn">7</span> et induces per circulos, eruntque ex utroque latere altaris ad portandum.
<span id="x27_8" class="vn">8</span> Non solidum, sed inane et cavum intrinsecus facies illud, sicut tibi in monte monstratum est.<br class="calibre6"/><br class="calibre6"/>
<span id="x27_9" class="vn">9</span> Facies et atrium tabernaculi, in cujus australi plaga contra meridiem erunt tentoria de bysso retorta : centum cubitos unum latus tenebit in longitudine.
<span id="x27_10" class="vn">10</span> Et columnas viginti cum basibus totidem æneis, quæ capita cum cælaturis suis habebunt argentea.
<span id="x27_11" class="vn">11</span> Similiter et in latere aquilonis per longum erunt tentoria centum cubitorum, columnæ viginti, et bases æneæ ejusdem numeri, et capita earum cum cælaturis suis argentea.
<span id="x27_12" class="vn">12</span> In latitudine vero atrii, quod respicit ad occidentem, erunt tentoria per quinquaginta cubitos, et columnæ decem, basesque totidem.
<span id="x27_13" class="vn">13</span> In ea quoque atrii latitudine, quæ respicit ad orientem, quinquaginta cubiti erunt.
<span id="x27_14" class="vn">14</span> In quibus quindecim cubitorum tentoria lateri uno deputabuntur, columnæque tres et bases totidem :
<span id="x27_15" class="vn">15</span> et in latere altero erunt tentoria cubitos obtinentia quindecim, columnæ tres, et bases totidem.
<span id="x27_16" class="vn">16</span> In introitu vero atrii fiet tentorium cubitorum viginti ex hyacintho et purpura, coccoque bis tincto, et bysso retorta, opere plumarii : columnas habebit quatuor, cum basibus totidem.
<span id="x27_17" class="vn">17</span> Omnes columnæ atrii per circuitum vestitæ erunt argenteis laminis, capitibus argenteis, et basibus æneis.
<span id="x27_18" class="vn">18</span> In longitudine occupabit atrium cubitos centum, in latitudine quinquaginta, altitudo quinque cubitorum erit : fietque de bysso retorta, et habebit bases æneas.
<span id="x27_19" class="vn">19</span> Cuncta vasa tabernaculi in omnes usus et cæremonias, tam paxillos ejus quam atrii, ex ære facies.
<span id="x27_20" class="vn">20</span> Præcipe filiis Israël ut afferant tibi oleum de arboribus olivarum purissimum, piloque contusum, ut ardeat lucerna semper
<span id="x27_21" class="vn">21</span> in tabernaculo testimonii, extra velum quod oppansum est testimonio. Et collocabunt eam Aaron et filii ejus, ut usque mane luceat coram Domino. Perpetuus erit cultus per successiones eorum a filiis Israël.
</div><div class="calibre5" id="calibre_pb_27"></div></body></html>
