<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Lucas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Erant autem appropinquantes ei publicani, et peccatores ut audirent illum.
<span id="x15_2" class="vn">2</span> Et murmurabant pharisæi, et scribæ, dicentes : Quia hic peccatores recipit, et manducat cum illis.
<span id="x15_3" class="vn">3</span> Et ait ad illos parabolam istam dicens :
<span id="x15_4" class="vn">4</span> Quis ex vobis homo, qui habet centum oves, et si perdiderit unam ex illis, nonne dimittit nonaginta novem in deserto, et vadit ad illam quæ perierat, donec inveniat eam ?
<span id="x15_5" class="vn">5</span> Et cum invenerit eam, imponit in humeros suos gaudens :
<span id="x15_6" class="vn">6</span> et veniens domum convocat amicos et vicinos, dicens illis : Congratulamini mihi, quia inveni ovem meam, quæ perierat.
<span id="x15_7" class="vn">7</span> Dico vobis quod ita gaudium erit in cælo super uno peccatore pœnitentiam agente, quam super nonaginta novem justis, qui non indigent pœnitentia.<br class="calibre6"/><br class="calibre6"/>
<span id="x15_8" class="vn">8</span> Aut quæ mulier habens drachmas decem, si perdiderit drachmam unam, nonne accendit lucernam, et everrit domum, et quærit diligenter, donec inveniat ?
<span id="x15_9" class="vn">9</span> Et cum invenerit convocat amicas et vicinas, dicens : Congratulamini mihi, quia inveni drachmam quam perdideram.
<span id="x15_10" class="vn">10</span> Ita, dico vobis, gaudium erit coram angelis Dei super uno peccatore pœnitentiam agente.<br class="calibre6"/><br class="calibre6"/>
<span id="x15_11" class="vn">11</span> Ait autem : Homo quidam habuit duos filios :
<span id="x15_12" class="vn">12</span> et dixit adolescentior ex illis patri : Pater, da mihi portionem substantiæ, quæ me contingit. Et divisit illis substantiam.
<span id="x15_13" class="vn">13</span> Et non post multos dies, congregatis omnibus, adolescentior filius peregre profectus est in regionem longinquam, et ibi dissipavit substantiam suam vivendo luxuriose.
<span id="x15_14" class="vn">14</span> Et postquam omnia consummasset, facta est fames valida in regione illa, et ipse cœpit egere.
<span id="x15_15" class="vn">15</span> Et abiit, et adhæsit uni civium regionis illius : et misit illum in villam suam ut pasceret porcos.
<span id="x15_16" class="vn">16</span> Et cupiebat implere ventrem suum de siliquis, quas porci manducabant : et nemo illi dabat.
<span id="x15_17" class="vn">17</span> In se autem reversus, dixit : Quanti mercenarii in domo patris mei abundant panibus, ego autem hic fame pereo !
<span id="x15_18" class="vn">18</span> surgam, et ibo ad patrem meum, et dicam ei : Pater, peccavi in cælum, et coram te :
<span id="x15_19" class="vn">19</span> jam non sum dignus vocari filius tuus : fac me sicut unum de mercenariis tuis.
<span id="x15_20" class="vn">20</span> Et surgens venit ad patrem suum. Cum autem adhuc longe esset, vidit illum pater ipsius, et misericordia motus est, et accurrens cecidit super collum ejus, et osculatus est eum.
<span id="x15_21" class="vn">21</span> Dixitque ei filius : Pater, peccavi in cælum, et coram te : jam non sum dignus vocari filius tuus.
<span id="x15_22" class="vn">22</span> Dixit autem pater ad servos suos : Cito proferte stolam primam, et induite illum, et date annulum in manum ejus, et calceamenta in pedes ejus :
<span id="x15_23" class="vn">23</span> et adducite vitulum saginatum, et occidite, et manducemus, et epulemur :
<span id="x15_24" class="vn">24</span> quia hic filius meus mortuus erat, et revixit : perierat, et inventus est. Et cœperunt epulari.
<span id="x15_25" class="vn">25</span> Erat autem filius ejus senior in agro : et cum veniret, et appropinquaret domui, audivit symphoniam et chorum :
<span id="x15_26" class="vn">26</span> et vocavit unum de servis, et interrogavit quid hæc essent.
<span id="x15_27" class="vn">27</span> Isque dixit illi : Frater tuus venit, et occidit pater tuus vitulum saginatum, quia salvum illum recepit.
<span id="x15_28" class="vn">28</span> Indignatus est autem, et nolebat introire. Pater ergo illius egressus, cœpit rogare illum.
<span id="x15_29" class="vn">29</span> At ille respondens, dixit patri suo : Ecce tot annis servio tibi, et numquam mandatum tuum præterivi : et numquam dedisti mihi hædum ut cum amicis meis epularer.
<span id="x15_30" class="vn">30</span> Sed postquam filius tuus hic, qui devoravit substantiam suam cum meretricibus, venit, occidisti illi vitulum saginatum.
<span id="x15_31" class="vn">31</span> At ipse dixit illi : Fili, tu semper mecum es, et omnia mea tua sunt :
<span id="x15_32" class="vn">32</span> epulari autem, et gaudere oportebat, quia frater tuus hic mortuus erat, et revixit ; perierat, et inventus est.
</div><div class="calibre5" id="calibre_pb_15"></div></body></html>
