<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Hebræos - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c10" id="c10"><span class="chapter-num">10</span></a> <span id="x10_1" class="vn">1</span> Umbram enim habens lex futurorum bonorum, non ipsam imaginem rerum : per singulos annos, eisdem ipsis hostiis quas offerunt indesinenter, numquam potest accedentes perfectos facere :
<span id="x10_2" class="vn">2</span> alioquin cessassent offerri : ideo quod nullam haberent ultra conscientiam peccati, cultores semel mundati :
<span id="x10_3" class="vn">3</span> sed in ipsis commemoratio peccatorum per singulos annos fit.
<span id="x10_4" class="vn">4</span> Impossibile enim est sanguine taurorum et hircorum auferri peccata.
<span id="x10_5" class="vn">5</span> Ideo ingrediens mundum dicit : Hostiam et oblationem noluisti : corpus autem aptasti mihi :
<span id="x10_6" class="vn">6</span> holocautomata pro peccato non tibi placuerunt.
<span id="x10_7" class="vn">7</span> Tunc dixi : Ecce venio : in capite libri scriptum est de me : Ut faciam, Deus, voluntatem tuam.
<span id="x10_8" class="vn">8</span> Superius dicens : Quia hostias, et oblationes, et holocautomata pro peccato noluisti, nec placita sunt tibi, quæ secundum legem offeruntur,
<span id="x10_9" class="vn">9</span> tunc dixi : Ecce venio, ut faciam, Deus, voluntatem tuam : aufert primum, ut sequens statuat.
<span id="x10_10" class="vn">10</span> In qua voluntate sanctificati sumus per oblationem corporis Jesu Christi semel.
<span id="x10_11" class="vn">11</span> Et omnis quidem sacerdos præsto est quotidie ministrans, et easdem sæpe offerens hostias, quæ numquam possunt auferre peccata :
<span id="x10_12" class="vn">12</span> hic autem unam pro peccatis offerens hostiam, in sempiternum sedet in dextera Dei,
<span id="x10_13" class="vn">13</span> de cetero exspectans donec ponantur inimici ejus scabellum pedum ejus.
<span id="x10_14" class="vn">14</span> Una enim oblatione, consummavit in sempiternum sanctificatos.
<span id="x10_15" class="vn">15</span> Contestatur autem nos et Spiritus Sanctus. Postquam enim dixit :
<span id="x10_16" class="vn">16</span> Hoc autem testamentum, quod testabor ad illos post dies illos, dicit Dominus, dando leges meas in cordibus eorum, et in mentibus eorum superscribam eas :
<span id="x10_17" class="vn">17</span> et peccatorum, et iniquitatum eorum jam non recordabor amplius.
<span id="x10_18" class="vn">18</span> Ubi autem horum remissio : jam non est oblatio pro peccato.<br class="calibre6"/><br class="calibre6"/>
<span id="x10_19" class="vn">19</span> Habentes itaque, fratres, fiduciam in introitu sanctorum in sanguine Christi,
<span id="x10_20" class="vn">20</span> quam initiavit nobis viam novam, et viventem per velamen, id est, carnem suam,
<span id="x10_21" class="vn">21</span> et sacerdotem magnum super domum Dei :
<span id="x10_22" class="vn">22</span> accedamus cum vero corde in plenitudine fidei, aspersi corda a conscientia mala, et abluti corpus aqua munda,
<span id="x10_23" class="vn">23</span> teneamus spei nostræ confessionem indeclinabilem (fidelis enim est qui repromisit),
<span id="x10_24" class="vn">24</span> et consideremus invicem in provocationem caritatis, et bonorum operum :
<span id="x10_25" class="vn">25</span> non deserentes collectionem nostram, sicut consuetudinis est quibusdam, sed consolantes, et tanto magis quanto videritis appropinquantem diem.
<span id="x10_26" class="vn">26</span> Voluntarie enim peccantibus nobis post acceptam notitiam veritatis, jam non relinquitur pro peccatis hostia,
<span id="x10_27" class="vn">27</span> terribilis autem quædam exspectatio judicii, et ignis æmulatio, quæ consumptura est adversarios.
<span id="x10_28" class="vn">28</span> Irritam quis faciens legem Moysi, sine ulla miseratione duobus vel tribus testibus moritur :
<span id="x10_29" class="vn">29</span> quanto magis putatis deteriora mereri supplicia qui Filium Dei conculcaverit, et sanguinem testamenti pollutum duxerit, in quo sanctificatus est, et spiritui gratiæ contumeliam fecerit ?
<span id="x10_30" class="vn">30</span> Scimus enim qui dixit : Mihi vindicta, et ego retribuam. Et iterum : Quia judicabit Dominus populum suum.
<span id="x10_31" class="vn">31</span> Horrendum est incidere in manus Dei viventis.
<span id="x10_32" class="vn">32</span> Rememoramini autem pristinos dies, in quibus illuminati, magnum certamen sustinuistis passionum :
<span id="x10_33" class="vn">33</span> et in altero quidem opprobriis et tribulationibus spectaculum facti : in altero autem socii taliter conversantium effecti.
<span id="x10_34" class="vn">34</span> Nam et vinctis compassi estis, et rapinam bonorum vestrorum cum gaudio suscepistis, cognoscentes vos habere meliorem et manentem substantiam.
<span id="x10_35" class="vn">35</span> Nolite itaque amittere confidentiam vestram, quæ magnam habet remunerationem.
<span id="x10_36" class="vn">36</span> Patientia enim vobis necessaria est : ut voluntatem Dei facientes, reportetis promissionem.
<span id="x10_37" class="vn">37</span> Adhuc enim modicum aliquantulum, qui venturus est, veniet, et non tardabit.
<span id="x10_38" class="vn">38</span> Justus autem meus ex fide vivit : quod si subtraxerit se, non placebit animæ meæ.
<span id="x10_39" class="vn">39</span> Nos autem non sumus subtractionis filii in perditionem, sed fidei in acquisitionem animæ.
</div><div class="calibre5" id="calibre_pb_10"></div></body></html>
