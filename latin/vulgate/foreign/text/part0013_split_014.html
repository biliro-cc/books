<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Misit quoque Hiram rex Tyri nuntios ad David, et ligna cedrina, et artifices parietum, lignorumque, ut ædificarent ei domum.
<span id="x14_2" class="vn">2</span> Cognovitque David quod confirmasset eum Dominus in regem super Israël, et sublevatum esset regnum suum super populum ejus Israël.
<span id="x14_3" class="vn">3</span> Accepit quoque David alias uxores in Jerusalem, genuitque filios et filias.
<span id="x14_4" class="vn">4</span> Et hæc nomina eorum, qui nati sunt ei in Jerusalem : Samua, et Sobab, Nathan, et Salomon,
<span id="x14_5" class="vn">5</span> Jebahar, et Elisua, et Eliphalet,
<span id="x14_6" class="vn">6</span> Noga quoque, et Napheg, et Japhia,
<span id="x14_7" class="vn">7</span> Elisama, et Baaliada, et Eliphalet.<br class="calibre6"/><br class="calibre6"/>
<span id="x14_8" class="vn">8</span> Audientes autem Philisthiim eo quod unctus esset David regem super universum Israël, ascenderunt omnes ut quærerent eum : quod cum audisset David, egressus est obviam eis.
<span id="x14_9" class="vn">9</span> Porro Philisthiim venientes, diffusi sunt in valle Raphaim.
<span id="x14_10" class="vn">10</span> Consuluitque David Dominum, dicens : Si ascendam ad Philisthæos, et si trades eos in manu mea ? Et dixit ei Dominus : Ascende, et tradam eos in manu tua.
<span id="x14_11" class="vn">11</span> Cumque illi ascendissent in Baalpharasim, percussit eos ibi David, et dixit : Divisit Deus inimicos meos per manum meam, sicut dividuntur aquæ : et idcirco vocatum est nomen illius loci Baalpharasim.
<span id="x14_12" class="vn">12</span> Dereliqueruntque ibi deos suos, quos David jussit exuri.
<span id="x14_13" class="vn">13</span> Alia etiam vice Philisthiim irruerunt, et diffusi sunt in valle.
<span id="x14_14" class="vn">14</span> Consuluitque rursum David Deum, et dixit ei Deus : Non ascendas post eos : recede ab eis, et venies contra illos ex adverso pyrorum.
<span id="x14_15" class="vn">15</span> Cumque audieris sonitum gradientis in cacumine pyrorum, tunc egredieris ad bellum : egressus est enim Deus ante te, ut percutiat castra Philisthiim.
<span id="x14_16" class="vn">16</span> Fecit ergo David sicut præceperat ei Deus, et percussit castra Philisthinorum, de Gabaon usque Gazera.
<span id="x14_17" class="vn">17</span> Divulgatumque est nomen David in universis regionibus, et Dominus dedit pavorem ejus super omnes gentes.
</div><div class="calibre5" id="calibre_pb_14"></div></body></html>
