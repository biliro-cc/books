<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum IV - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c24" id="c24"><span class="chapter-num">24</span></a> <span id="x24_1" class="vn">1</span> In diebus ejus ascendit Nabuchodonosor rex Babylonis, et factus est ei Joakim servus tribus annis : et rursum rebellavit contra eum.
<span id="x24_2" class="vn">2</span> Immisitque ei Dominus latrunculos Chaldæorum, et latrunculos Syriæ, et latrunculos Moab, et latrunculos filiorum Ammon : et immisit eos in Judam ut disperderent eum, juxta verbum Domini quod locutus fuerat per servos suos prophetas.
<span id="x24_3" class="vn">3</span> Factum est autem hoc per verbum Domini contra Judam, ut auferret eum coram se propter peccata Manasse universa quæ fecit,
<span id="x24_4" class="vn">4</span> et propter sanguinem innoxium quem effudit, et implevit Jerusalem cruore innocentium : et ob hanc rem noluit Dominus propitiari.
<span id="x24_5" class="vn">5</span> Reliqua autem sermonum Joakim, et universa quæ fecit, nonne hæc scripta sunt in libro sermonum dierum regum Juda ? Et dormivit Joakim cum patribus suis :
<span id="x24_6" class="vn">6</span> et regnavit Joachin filius ejus pro eo.
<span id="x24_7" class="vn">7</span> Et ultra non addidit rex Ægypti ut egrederetur de terra sua : tulerat enim rex Babylonis, a rivo Ægypti usque ad fluvium Euphraten, omnia quæ fuerant regis Ægypti.<br class="calibre6"/><br class="calibre6"/>
<span id="x24_8" class="vn">8</span> Decem et octo annorum erat Joachin cum regnare cœpisset, et tribus mensibus regnavit in Jerusalem : nomen matris ejus Nohesta filia Elnathan de Jerusalem.
<span id="x24_9" class="vn">9</span> Et fecit malum coram Domino, juxta omnia quæ fecerat pater ejus.
<span id="x24_10" class="vn">10</span> In tempore illo ascenderunt servi Nabuchodonosor regis Babylonis in Jerusalem, et circumdata est urbs munitionibus.
<span id="x24_11" class="vn">11</span> Venitque Nabuchodonosor rex Babylonis ad civitatem cum servis suis ut oppugnarent eam.
<span id="x24_12" class="vn">12</span> Egressusque est Joachin rex Juda ad regem Babylonis, ipse et mater ejus, et servi ejus, et principes ejus, et eunuchi ejus : et suscepit eum rex Babylonis anno octavo regni sui.
<span id="x24_13" class="vn">13</span> Et protulit inde omnes thesauros domus Domini, et thesauros domus regiæ : et concidit universa vasa aurea quæ fecerat Salomon rex Israël in templo Domini juxta verbum Domini.<br class="calibre6"/><br class="calibre6"/>
<span id="x24_14" class="vn">14</span> Et transtulit omnem Jerusalem, et universos principes, et omnes fortes exercitus, decem millia, in captivitatem, et omnem artificem et clusorem : nihilque relictum est, exceptis pauperibus populi terræ.
<span id="x24_15" class="vn">15</span> Transtulit quoque Joachin in Babylonem, et matrem regis, et uxores regis, et eunuchos ejus : et judices terræ duxit in captivitatem de Jerusalem in Babylonem.
<span id="x24_16" class="vn">16</span> Et omnes viros robustos, septem millia, et artifices, et clusores mille, omnes viros fortes et bellatores : duxitque eos rex Babylonis captivos in Babylonem.
<span id="x24_17" class="vn">17</span> Et constituit Matthaniam patruum ejus pro eo : imposuitque nomen ei Sedeciam.<br class="calibre6"/><br class="calibre6"/>
<span id="x24_18" class="vn">18</span> Vigesimum et primum annum ætatis habebat Sedecias cum regnare cœpisset, et undecim annis regnavit in Jerusalem : nomen matris ejus erat Amital filia Jeremiæ de Lobna.
<span id="x24_19" class="vn">19</span> Et fecit malum coram Domino, juxta omnia quæ fecerat Joakim.
<span id="x24_20" class="vn">20</span> Irascebatur enim Dominus contra Jerusalem et contra Judam, donec projiceret eos a facie sua : recessitque Sedecias a rege Babylonis.
</div><div class="calibre5" id="calibre_pb_24"></div></body></html>
