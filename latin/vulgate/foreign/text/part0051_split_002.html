<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Actus Apostolorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Et cum complerentur dies Pentecostes, erant omnes pariter in eodem loco :
<span id="x2_2" class="vn">2</span> et factus est repente de cælo sonus, tamquam advenientis spiritus vehementis, et replevit totam domum ubi erant sedentes.
<span id="x2_3" class="vn">3</span> Et apparuerunt illis dispertitæ linguæ tamquam ignis, seditque supra singulos eorum :
<span id="x2_4" class="vn">4</span> et repleti sunt omnes Spiritu Sancto, et cœperunt loqui variis linguis, prout Spiritus Sanctus dabat eloqui illis.
<span id="x2_5" class="vn">5</span> Erant autem in Jerusalem habitantes Judæi, viri religiosi ex omni natione quæ sub cælo est.
<span id="x2_6" class="vn">6</span> Facta autem hac voce, convenit multitudo, et mente confusa est, quoniam audiebat unusquisque lingua sua illos loquentes.
<span id="x2_7" class="vn">7</span> Stupebant autem omnes, et mirabantur, dicentes : Nonne ecce omnes isti qui loquuntur, Galilæi sunt ?
<span id="x2_8" class="vn">8</span> et quomodo nos audivimus unusquisque linguam nostram in qua nati sumus ?
<span id="x2_9" class="vn">9</span> Parthi, et Medi, et Ælamitæ, et qui habitant Mespotamiam, Judæam, et Cappadociam, Pontum, et Asiam,
<span id="x2_10" class="vn">10</span> Phrygiam, et Pamphyliam, Ægyptum, et partes Libyæ quæ est circa Cyrenen : et advenæ Romani,
<span id="x2_11" class="vn">11</span> Judæi quoque, et Proselyti, Cretes, et Arabes : audivimus eos loquentes nostris linguis magnalia Dei.
<span id="x2_12" class="vn">12</span> Stupebant autem omnes, et mirabantur ad invicem, dicentes : Quidnam vult hoc esse ?
<span id="x2_13" class="vn">13</span> Alii autem irridentes dicebant : Quia musto pleni sunt isti.<br class="calibre6"/><br class="calibre6"/>
<span id="x2_14" class="vn">14</span> Stans autem Petrus cum undecim, levavit vocem suam, et locutus est eis : Viri Judæi, et qui habitatis Jerusalem universi, hoc vobis notum sit, et auribus percipite verba mea.
<span id="x2_15" class="vn">15</span> Non enim, sicut vos æstimatis, hi ebrii sunt, cum sit hora diei tertia :
<span id="x2_16" class="vn">16</span> sed hoc est quod dictum est per prophetam Joël :
<div class="poetry"><span id="x2_17" class="vn">17</span> Et erit in novissimis diebus, dicit Dominus,<br class="calibre6"/> effundam de Spiritu meo super omnem carnem :<br class="calibre6"/> et prophetabunt filii vestri et filiæ vestræ,<br class="calibre6"/> et juvenes vestri visiones videbunt,<br class="calibre6"/> et seniores vestri somnia somniabunt.<br class="calibre6"/>
<span id="x2_18" class="vn">18</span> Et quidem super servos meos, et super ancillas meas,<br class="calibre6"/> in diebus illis effundam de Spiritu meo,<br class="calibre6"/> et prophetabunt :<br class="calibre6"/>
<span id="x2_19" class="vn">19</span> et dabo prodigia in cælo sursum,<br class="calibre6"/> et signa in terra deorsum, sanguinem, et ignem, et vaporem fumi :<br class="calibre6"/>
<span id="x2_20" class="vn">20</span> sol convertetur in tenebras,<br class="calibre6"/> et luna in sanguinem,<br class="calibre6"/> antequam veniat dies Domini magnus et manifestus.<br class="calibre6"/>
<span id="x2_21" class="vn">21</span> Et erit : omnis quicumque invocaverit nomen Domini, salvus erit.</div>
<span id="x2_22" class="vn">22</span> Viri Israëlitæ, audite verba hæc : Jesum Nazarenum, virum approbatum a Deo in vobis, virtutibus, et prodigiis, et signis, quæ fecit Deus per illum in medio vestri, sicut et vos scitis :
<span id="x2_23" class="vn">23</span> hunc, definito consilio et præscientia Dei traditum, per manus iniquorum affligentes interemistis :
<span id="x2_24" class="vn">24</span> quem Deus suscitavit, solutis doloribus inferni, juxta quod impossibile erat teneri illum ab eo.
<span id="x2_25" class="vn">25</span> David enim dicit in eum : <div class="poetry">Providebam Dominum in conspectu meo semper :<br class="calibre6"/> quoniam a dextris est mihi, ne commovear :<br class="calibre6"/>
<span id="x2_26" class="vn">26</span> propter hoc lætatum est cor meum, et exsultavit lingua mea,<br class="calibre6"/> insuper et caro mea requiescet in spe :<br class="calibre6"/>
<span id="x2_27" class="vn">27</span> quoniam non derelinques animam meam in inferno,<br class="calibre6"/> nec dabis sanctum tuum videre corruptionem.<br class="calibre6"/>
<span id="x2_28" class="vn">28</span> Notas mihi fecisti vias vitæ :<br class="calibre6"/> et replebis me jucunditate cum facie tua.</div>
<span id="x2_29" class="vn">29</span> Viri fratres, liceat audenter dicere ad vos de patriarcha David, quoniam defunctus est, et sepultus : et sepulchrum ejus est apud nos usque in hodiernum diem.
<span id="x2_30" class="vn">30</span> Propheta igitur cum esset, et sciret quia jurejurando jurasset illi Deus de fructu lumbi ejus sedere super sedem ejus :
<span id="x2_31" class="vn">31</span> providens locutus est de resurrectione Christi, quia neque derelictus est in inferno, neque caro ejus vidit corruptionem.
<span id="x2_32" class="vn">32</span> Hunc Jesum resuscitavit Deus, cujus omnes nos testes sumus.
<span id="x2_33" class="vn">33</span> Dextera igitur Dei exaltatus, et promissione Spiritus Sancti accepta a Patre, effudit hunc, quem vos videtis et auditis.
<span id="x2_34" class="vn">34</span> Non enim David ascendit in cælum : dixit autem ipse : <div class="poetry">Dixit Dominus Domino meo :<br class="calibre6"/> Sede a dextris meis,<br class="calibre6"/>
<span id="x2_35" class="vn">35</span> donec ponam inimicos tuos<br class="calibre6"/> scabellum pedum tuorum.</div>
<span id="x2_36" class="vn">36</span> Certissime sciat ergo omnis domus Israël, quia et Dominum eum et Christum fecit Deus hunc Jesum, quem vos crucifixistis.<br class="calibre6"/><br class="calibre6"/>
<span id="x2_37" class="vn">37</span> His autem auditis, compuncti sunt corde, et dixerunt ad Petrum et ad reliquos Apostolos : Quid faciemus, viri fratres ?
<span id="x2_38" class="vn">38</span> Petrus vero ad illos : Pœnitentiam, inquit, agite, et baptizetur unusquisque vestrum in nomine Jesu Christi in remissionem peccatorum vestrorum : et accipietis donum Spiritus Sancti.
<span id="x2_39" class="vn">39</span> Vobis enim est repromissio, et filiis vestris, et omnibus qui longe sunt, quoscumque advocaverit Dominus Deus noster.
<span id="x2_40" class="vn">40</span> Aliis etiam verbis plurimis testificatus est, et exhortabatur eos, dicens : Salvamini a generatione ista prava.
<span id="x2_41" class="vn">41</span> Qui ergo receperunt sermonem ejus, baptizati sunt : et appositæ sunt in die illa animæ circiter tria millia.<br class="calibre6"/><br class="calibre6"/>
<span id="x2_42" class="vn">42</span> Erant autem perseverantes in doctrina Apostolorum, et communicatione fractionis panis, et orationibus.
<span id="x2_43" class="vn">43</span> Fiebat autem omni animæ timor : multa quoque prodigia et signa per Apostolos in Jerusalem fiebant, et metus erat magnus in universis.
<span id="x2_44" class="vn">44</span> Omnes etiam qui credebant, erant pariter, et habebant omnia communia.
<span id="x2_45" class="vn">45</span> Possessiones et substantias vendebant, et dividebant illa omnibus, prout cuique opus erat.
<span id="x2_46" class="vn">46</span> Quotidie quoque perdurantes unanimiter in templo, et frangentes circa domos panem, sumebant cibum cum exsultatione et simplicitate cordis,
<span id="x2_47" class="vn">47</span> collaudantes Deum et habentes gratiam ad omnem plebem. Dominus autem augebat qui salvi fierent quotidie in idipsum.
</div><div class="calibre5" id="calibre_pb_2"></div></body></html>
