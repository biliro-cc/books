<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c47" id="c47"><span class="chapter-num">47</span></a> <span id="x47_1" class="vn">1</span> Et convertit me ad portam domus, et ecce aquæ egrediebantur subter limen domus ad orientem : facies enim domus respiciebat ad orientem, aquæ autem descendebant in latus templi dextrum, ad meridiem altaris.
<span id="x47_2" class="vn">2</span> Et eduxit me per viam portæ aquilonis, et convertit me ad viam foras portam exteriorem, viam quæ respiciebat ad orientem : et ecce aquæ redundantes a latere dextro.
<span id="x47_3" class="vn">3</span> Cum egrederetur vir ad orientem, qui habebat funiculum in manu sua, et mensus est mille cubitos, et traduxit me per aquam usque ad talos.
<span id="x47_4" class="vn">4</span> Rursumque mensus est mille, et traduxit me per aquam usque ad genua.
<span id="x47_5" class="vn">5</span> Et mensus est mille, et traduxit me per aquam usque ad renes. Et mensus est mille, torrentem quem non potui pertransire, quoniam intumuerant aquæ profundi torrentis, qui non potest transvadari.
<span id="x47_6" class="vn">6</span> Et dixit ad me : Certe vidisti, fili hominis. Et eduxit me, et convertit ad ripam torrentis.
<span id="x47_7" class="vn">7</span> Cumque me convertissem, ecce in ripa torrentis ligna multa nimis ex utraque parte.
<span id="x47_8" class="vn">8</span> Et ait ad me : Aquæ istæ quæ egrediuntur ad tumulos sabuli orientalis, et descendunt ad plana deserti, intrabunt mare et exibunt : et sanabuntur aquæ.
<span id="x47_9" class="vn">9</span> Et omnis anima vivens quæ serpit quocumque venerit torrens, vivet : et erunt pisces multi satis, postquam venerint illuc aquæ istæ : et sanabuntur et vivent omnia ad quæ venerit torrens.
<span id="x47_10" class="vn">10</span> Et stabunt super illas piscatores : ab Engaddi usque ad Engallim siccatio sagenarum erit : plurimæ species erunt piscium ejus, sicut pisces maris magni, multitudinis nimiæ.
<span id="x47_11" class="vn">11</span> In littoribus autem ejus et in palustribus, non sanabuntur, quia in salinas dabuntur.
<span id="x47_12" class="vn">12</span> Et super torrentem orietur in ripis ejus, ex utraque parte, omne lignum pomiferum : non defluet folium ex eo, et non deficiet fructus ejus : per singulos menses afferet primitiva, quia aquæ ejus de sanctuario egredientur : et erunt fructus ejus in cibum, et folia ejus ad medicinam.<br class="calibre6"/><br class="calibre6"/>
<span id="x47_13" class="vn">13</span> Hæc dicit Dominus Deus : Hic est terminus in quo possidebitis terram in duodecim tribubus Israël : quia Joseph duplicem funiculum habet.
<span id="x47_14" class="vn">14</span> Possidebitis autem eam singuli æque ut frater suus, super quam levavi manum meam ut darem patribus vestris : et cadet terra hæc vobis in possessionem.
<span id="x47_15" class="vn">15</span> Hic est autem terminus terræ : ad plagam septentrionalem, a mari magno via Hethalon, venientibus Sedada,
<span id="x47_16" class="vn">16</span> Emath, Berotha, Sabarim, quæ est inter terminum Damasci et confinium Emath, domus Tichon, quæ est juxta terminum Auran.
<span id="x47_17" class="vn">17</span> Et erit terminus a mari usque ad atrium Enon, terminus Damasci : et ab aquilone ad aquilonem, terminus Emath plaga septentrionalis.
<span id="x47_18" class="vn">18</span> Porro plaga orientalis de medio Auran, et de medio Damasci, et de medio Galaad, et de medio terræ Israël, Jordanis disterminans ad mare orientale. Metiemini etiam plagam orientalem.
<span id="x47_19" class="vn">19</span> Plaga autem australis meridiana, a Thamar usque ad aquas contradictionis Cades, et torrens usque ad mare magnum : et hæc est plaga ad meridiem australis.
<span id="x47_20" class="vn">20</span> Et plaga maris, mare magnum a confinio per directum, donec venias Emath : hæc est plaga maris.<br class="calibre6"/><br class="calibre6"/>
<span id="x47_21" class="vn">21</span> Et dividetis terram istam vobis per tribus Israël :
<span id="x47_22" class="vn">22</span> et mittetis eam in hæreditatem vobis, et advenis qui accesserint ad vos, qui genuerint filios in medio vestrum : et erunt vobis sicut indigenæ inter filios Israël : vobiscum divident possessionem in medio tribuum Israël.
<span id="x47_23" class="vn">23</span> In tribu autem quacumque fuerit advena, ibi dabitis possessionem illi, ait Dominus Deus.
</div><div class="calibre5" id="calibre_pb_47"></div></body></html>
