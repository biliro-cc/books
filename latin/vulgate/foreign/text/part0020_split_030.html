<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Job - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c30" id="c30"><span class="chapter-num">30</span></a><div class="poetry"> <span id="x30_1" class="vn">1</span> Nunc autem derident me juniores tempore,<br class="calibre6"/> quorum non dignabar patres ponere cum canibus gregis mei :<br class="calibre6"/>
<span id="x30_2" class="vn">2</span> quorum virtus manuum mihi erat pro nihilo,<br class="calibre6"/> et vita ipsa putabantur indigni :<br class="calibre6"/>
<span id="x30_3" class="vn">3</span> egestate et fame steriles, qui rodebant in solitudine,<br class="calibre6"/> squallentes calamitate et miseria.<br class="calibre6"/>
<span id="x30_4" class="vn">4</span> Et mandebant herbas, et arborum cortices,<br class="calibre6"/> et radix juniperorum erat cibus eorum :<br class="calibre6"/>
<span id="x30_5" class="vn">5</span> qui de convallibus ista rapientes,<br class="calibre6"/> cum singula reperissent, ad ea cum clamore currebant.<br class="calibre6"/>
<span id="x30_6" class="vn">6</span> In desertis habitabant torrentium,<br class="calibre6"/> et in cavernis terræ, vel super glaream :<br class="calibre6"/>
<span id="x30_7" class="vn">7</span> qui inter hujuscemodi lætabantur,<br class="calibre6"/> et esse sub sentibus delicias computabant :<br class="calibre6"/>
<span id="x30_8" class="vn">8</span> filii stultorum et ignobilium,<br class="calibre6"/> et in terra penitus non parentes.<br class="calibre6"/>
<span id="x30_9" class="vn">9</span> Nunc in eorum canticum versus sum,<br class="calibre6"/> et factus sum eis in proverbium.<br class="calibre6"/>
<span id="x30_10" class="vn">10</span> Abominantur me, et longe fugiunt a me,<br class="calibre6"/> et faciem meam conspuere non verentur.<br class="calibre6"/>
<span id="x30_11" class="vn">11</span> Pharetram enim suam aperuit, et afflixit me,<br class="calibre6"/> et frenum posuit in os meum.<br class="calibre6"/>
<span id="x30_12" class="vn">12</span> Ad dexteram orientis calamitates meæ illico surrexerunt :<br class="calibre6"/> pedes meos subverterunt,<br class="calibre6"/> et oppresserunt quasi fluctibus semitis suis.<br class="calibre6"/>
<span id="x30_13" class="vn">13</span> Dissipaverunt itinera mea ;<br class="calibre6"/> insidiati sunt mihi, et prævaluerunt :<br class="calibre6"/> et non fuit qui ferret auxilium.<br class="calibre6"/>
<span id="x30_14" class="vn">14</span> Quasi rupto muro, et aperta janua, irruerunt super me,<br class="calibre6"/> et ad meas miserias devoluti sunt.<br class="calibre6"/>
<span id="x30_15" class="vn">15</span> Redactus sum in nihilum :<br class="calibre6"/> abstulisti quasi ventus desiderium meum,<br class="calibre6"/> et velut nubes pertransiit salus mea.<br class="calibre6"/>
<span id="x30_16" class="vn">16</span> Nunc autem in memetipso marcescit anima mea,<br class="calibre6"/> et possident me dies afflictionis.<br class="calibre6"/>
<span id="x30_17" class="vn">17</span> Nocte os meum perforatur doloribus,<br class="calibre6"/> et qui me comedunt, non dormiunt.<br class="calibre6"/>
<span id="x30_18" class="vn">18</span> In multitudine eorum consumitur vestimentum meum,<br class="calibre6"/> et quasi capito tunicæ succinxerunt me.<br class="calibre6"/>
<span id="x30_19" class="vn">19</span> Comparatus sum luto,<br class="calibre6"/> et assimilatus sum favillæ et cineri.<br class="calibre6"/>
<span id="x30_20" class="vn">20</span> Clamo ad te, et non exaudis me :<br class="calibre6"/> sto, et non respicis me.<br class="calibre6"/>
<span id="x30_21" class="vn">21</span> Mutatus es mihi in crudelem,<br class="calibre6"/> et in duritia manus tuæ adversaris mihi.<br class="calibre6"/>
<span id="x30_22" class="vn">22</span> Elevasti me, et quasi super ventum ponens ;<br class="calibre6"/> elisisti me valide.<br class="calibre6"/>
<span id="x30_23" class="vn">23</span> Scio quia morti trades me,<br class="calibre6"/> ubi constituta est domus omni viventi.<br class="calibre6"/>
<span id="x30_24" class="vn">24</span> Verumtamen non ad consumptionem eorum emittis manum tuam :<br class="calibre6"/> et si corruerint, ipse salvabis.<br class="calibre6"/>
<span id="x30_25" class="vn">25</span> Flebam quondam super eo qui afflictus erat,<br class="calibre6"/> et compatiebatur anima mea pauperi.<br class="calibre6"/>
<span id="x30_26" class="vn">26</span> Expectabam bona, et venerunt mihi mala :<br class="calibre6"/> præstolabar lucem, et eruperunt tenebræ.<br class="calibre6"/>
<span id="x30_27" class="vn">27</span> Interiora mea efferbuerunt absque ulla requie :<br class="calibre6"/> prævenerunt me dies afflictionis.<br class="calibre6"/>
<span id="x30_28" class="vn">28</span> Mœrens incedebam sine furore ;<br class="calibre6"/> consurgens, in turba clamabam.<br class="calibre6"/>
<span id="x30_29" class="vn">29</span> Frater fui draconum,<br class="calibre6"/> et socius struthionum.<br class="calibre6"/>
<span id="x30_30" class="vn">30</span> Cutis mea denigrata est super me,<br class="calibre6"/> et ossa mea aruerunt præ caumate.<br class="calibre6"/>
<span id="x30_31" class="vn">31</span> Versa est in luctum cithara mea,<br class="calibre6"/> et organum meum in vocem flentium.</div>
</div><div class="calibre5" id="calibre_pb_30"></div></body></html>
