<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Lucas - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Appropinquabat autem dies festus azymorum, qui dicitur Pascha :
<span id="x22_2" class="vn">2</span> et quærebant principes sacerdotum, et scribæ, quomodo Jesum interficerent : timebant vero plebem.
<span id="x22_3" class="vn">3</span> Intravit autem Satanas in Judam, qui cognominabatur Iscariotes, unum de duodecim :
<span id="x22_4" class="vn">4</span> et abiit, et locutus est cum principibus sacerdotum, et magistratibus, quemadmodum illum traderet eis.
<span id="x22_5" class="vn">5</span> Et gavisi sunt, et pacti sunt pecuniam illi dare.
<span id="x22_6" class="vn">6</span> Et spopondit, et quærebat opportunitatem ut traderet illum sine turbis.<br class="calibre6"/><br class="calibre6"/>
<span id="x22_7" class="vn">7</span> Venit autem dies azymorum, in qua necesse erat occidi pascha.
<span id="x22_8" class="vn">8</span> Et misit Petrum et Joannem, dicens : Euntes parate nobis pascha, ut manducemus.
<span id="x22_9" class="vn">9</span> At illi dixerunt : Ubi vis paremus ?
<span id="x22_10" class="vn">10</span> Et dixit ad eos : Ecce introëuntibus vobis in civitatem occurret vobis homo quidam amphoram aquæ portans : sequimini eum in domum, in quam intrat,
<span id="x22_11" class="vn">11</span> et dicetis patrifamilias domus : Dicit tibi Magister : Ubi est diversorium, ubi pascha cum discipulis meis manducem ?
<span id="x22_12" class="vn">12</span> Et ipse ostendet vobis cœnaculum magnum stratum, et ibi parate.
<span id="x22_13" class="vn">13</span> Euntes autem invenerunt sicut dixit illis, et paraverunt pascha.
<span id="x22_14" class="vn">14</span> Et cum facta esset hora, discubuit, et duodecim apostoli cum eo.
<span id="x22_15" class="vn">15</span> Et ait illis : Desiderio desideravi hoc pascha manducare vobiscum, antequam patiar.
<span id="x22_16" class="vn">16</span> Dico enim vobis, quia ex hoc non manducabo illud, donec impleatur in regno Dei.
<span id="x22_17" class="vn">17</span> Et accepto calice gratias egit, et dixit : Accipite, et dividite inter vos.
<span id="x22_18" class="vn">18</span> Dico enim vobis quod non bibam de generatione vitis donec regnum Dei veniat.<br class="calibre6"/><br class="calibre6"/>
<span id="x22_19" class="vn">19</span> Et accepto pane gratias egit, et fregit, et dedit eis, dicens : Hoc est corpus meum, quod pro vobis datur : hoc facite in meam commemorationem.
<span id="x22_20" class="vn">20</span> Similiter et calicem, postquam cœnavit, dicens : Hic est calix novum testamentum in sanguine meo, qui pro vobis fundetur.
<span id="x22_21" class="vn">21</span> Verumtamen ecce manus tradentis me, mecum est in mensa.
<span id="x22_22" class="vn">22</span> Et quidem Filius hominis, secundum quod definitum est, vadit : verumtamen væ homini illi per quem tradetur.
<span id="x22_23" class="vn">23</span> Et ipsi cœperunt quærere inter se quis esset ex eis qui hoc facturus esset.<br class="calibre6"/><br class="calibre6"/>
<span id="x22_24" class="vn">24</span> Facta est autem et contentio inter eos, quis eorum videretur esse major.
<span id="x22_25" class="vn">25</span> Dixit autem eis : Reges gentium dominantur eorum : et qui potestatem habent super eos, benefici vocantur.
<span id="x22_26" class="vn">26</span> Vos autem non sic : sed qui major est in vobis, fiat sicut minor : et qui præcessor est, sicut ministrator.
<span id="x22_27" class="vn">27</span> Nam quis major est, qui recumbit, an qui ministrat ? nonne qui recumbit ? Ego autem in medio vestrum sum, sicut qui ministrat :
<span id="x22_28" class="vn">28</span> vos autem estis, qui permansistis mecum in tentationibus meis.
<span id="x22_29" class="vn">29</span> Et ego dispono vobis sicut disposuit mihi Pater meus regnum,
<span id="x22_30" class="vn">30</span> ut edatis et bibatis super mensam meam in regno meo, et sedeatis super thronos judicantes duodecim tribus Israël.<br class="calibre6"/><br class="calibre6"/>
<span id="x22_31" class="vn">31</span> Ait autem Dominus : Simon, Simon, ecce Satanas expetivit vos ut cribraret sicut triticum :
<span id="x22_32" class="vn">32</span> ego autem rogavi pro te ut non deficiat fides tua : et tu aliquando conversus, confirma fratres tuos.
<span id="x22_33" class="vn">33</span> Qui dixit ei : Domine, tecum paratus sum et in carcerem et in mortem ire.
<span id="x22_34" class="vn">34</span> At ille dixit : Dico tibi, Petre, non cantabit hodie gallus, donec ter abneges nosse me. Et dixit eis :
<span id="x22_35" class="vn">35</span> Quando misi vos sine sacculo, et pera, et calceamentis, numquid aliquid defuit vobis ?
<span id="x22_36" class="vn">36</span> At illi dixerunt : Nihil. Dixit ergo eis : Sed nunc qui habet sacculum, tollat ; similiter et peram : et qui non habet, vendat tunicam suam et emat gladium.
<span id="x22_37" class="vn">37</span> Dico enim vobis, quoniam adhuc hoc quod scriptum est, oportet impleri in me : Et cum iniquis deputatus est. Etenim ea quæ sunt de me finem habent.
<span id="x22_38" class="vn">38</span> At illi dixerunt : Domine, ecce duo gladii hic. At ille dixit eis : Satis est.<br class="calibre6"/><br class="calibre6"/>
<span id="x22_39" class="vn">39</span> Et egressus ibat secundum consuetudinem in monte Olivarum. Secuti sunt autem illum et discipuli.
<span id="x22_40" class="vn">40</span> Et cum pervenisset ad locum, dixit illis : Orate ne intretis in tentationem.
<span id="x22_41" class="vn">41</span> Et ipse avulsus est ab eis quantum jactus est lapidis : et positis genibus orabat,
<span id="x22_42" class="vn">42</span> dicens : Pater, si vis, transfer calicem istum a me : verumtamen non mea voluntas, sed tua fiat.
<span id="x22_43" class="vn">43</span> Apparuit autem illi angelus de cælo, confortans eum. Et factus in agonia, prolixius orabat.
<span id="x22_44" class="vn">44</span> Et factus est sudor ejus sicut guttæ sanguinis decurrentis in terram.
<span id="x22_45" class="vn">45</span> Et cum surrexisset ab oratione et venisset ad discipulos suos, invenit eos dormientes præ tristitia.
<span id="x22_46" class="vn">46</span> Et ait illis : Quid dormitis ? surgite, orate, ne intretis in tentationem.<br class="calibre6"/><br class="calibre6"/>
<span id="x22_47" class="vn">47</span> Adhuc eo loquente, ecce turba : et qui vocabatur Judas, unus de duodecim, antecedebat eos, et appropinquavit Jesu ut oscularetur eum.
<span id="x22_48" class="vn">48</span> Jesus autem dixit illi : Juda, osculo Filium hominis tradis ?
<span id="x22_49" class="vn">49</span> Videntes autem hi qui circa ipsum erant, quod futurum erat, dixerunt ei : Domine, si percutimus in gladio ?
<span id="x22_50" class="vn">50</span> Et percussit unus ex illis servum principis sacerdotum, et amputavit auriculam ejus dexteram.
<span id="x22_51" class="vn">51</span> Respondens autem Jesus, ait : Sinite usque huc. Et cum tetigisset auriculam ejus, sanavit eum.
<span id="x22_52" class="vn">52</span> Dixit autem Jesus ad eos qui venerant ad se principes sacerdotum, et magistratus templi, et seniores : Quasi ad latronem existis cum gladiis et fustibus ?
<span id="x22_53" class="vn">53</span> Cum quotidie vobiscum fuerim in templo, non extendistis manus in me : sed hæc est hora vestra, et potestas tenebrarum.
<span id="x22_54" class="vn">54</span> Comprehendentes autem eum, duxerunt ad domum principis sacerdotum : Petrus vero sequebatur a longe.<br class="calibre6"/><br class="calibre6"/>
<span id="x22_55" class="vn">55</span> Accenso autem igne in medio atrii et circumsedentibus illis, erat Petrus in medio eorum.
<span id="x22_56" class="vn">56</span> Quem cum vidisset ancilla quædam sedentem ad lumen, et eum fuisset intuita, dixit : Et hic cum illo erat.
<span id="x22_57" class="vn">57</span> At ille negavit eum, dicens : Mulier, non novi illum.
<span id="x22_58" class="vn">58</span> Et post pusillum alius videns eum, dixit : Et tu de illis es. Petrus vero ait : O homo, non sum.
<span id="x22_59" class="vn">59</span> Et intervallo facto quasi horæ unius, alius quidam affirmabat, dicens : Vere et hic cum illo erat : nam et Galilæus est.
<span id="x22_60" class="vn">60</span> Et ait Petrus : Homo, nescio quid dicis. Et continuo, adhuc illo loquente, cantavit gallus.
<span id="x22_61" class="vn">61</span> Et conversus Dominus respexit Petrum, et recordatus est Petrus verbi Domini, sicut dixerat : Quia priusquam gallus cantet, ter me negabis.
<span id="x22_62" class="vn">62</span> Et egressus foras Petrus flevit amare.<br class="calibre6"/><br class="calibre6"/>
<span id="x22_63" class="vn">63</span> Et viri qui tenebant illum, illudebant ei, cædentes.
<span id="x22_64" class="vn">64</span> Et velaverunt eum, et percutiebant faciem ejus : et interrogabant eum, dicentes : Prophetiza, quis est, qui te percussit ?
<span id="x22_65" class="vn">65</span> Et alia multa blasphemantes dicebant in eum.<br class="calibre6"/><br class="calibre6"/>
<span id="x22_66" class="vn">66</span> Et ut factus est dies, convenerunt seniores plebis, et principes sacerdotum, et scribæ, et duxerunt illum in concilium suum, dicentes : Si tu es Christus, dic nobis.
<span id="x22_67" class="vn">67</span> Et ait illis : Si vobis dixero, non credetis mihi :
<span id="x22_68" class="vn">68</span> si autem et interrogavero, non respondebitis mihi, neque dimittetis.
<span id="x22_69" class="vn">69</span> Ex hoc autem erit Filius hominis sedens a dextris virtutis Dei.
<span id="x22_70" class="vn">70</span> Dixerunt autem omnes : Tu ergo es Filius Dei ? Qui ait : Vos dicitis, quia ego sum.
<span id="x22_71" class="vn">71</span> At illi dixerunt : Quid adhuc desideramus testimonium ? ipsi enim audivimus de ore ejus.
</div><div class="calibre5" id="calibre_pb_22"></div></body></html>
