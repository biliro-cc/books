<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c19" id="c19"><span class="chapter-num">19</span></a> <span id="x19_1" class="vn">1</span> Locutusque est Dominus ad Moysen et Aaron, dicens :
<span id="x19_2" class="vn">2</span> Ista est religio victimæ, quam constituit Dominus. Præcipe filiis Israël, ut adducant ad te vaccam rufam ætatis integræ, in qua nulla sit macula, nec portaverit jugum :
<span id="x19_3" class="vn">3</span> tradetisque eam Eleazaro sacerdoti, qui eductam extra castra, immolabit in conspectu omnium :
<span id="x19_4" class="vn">4</span> et tingens digitum in sanguine ejus, asperget contra fores tabernaculi septem vicibus,
<span id="x19_5" class="vn">5</span> comburetque eam cunctis videntibus, tam pelle et carnibus ejus quam sanguine et fimo flammæ traditis.
<span id="x19_6" class="vn">6</span> Lignum quoque cedrinum, et hyssopum, coccumque bis tinctum sacerdos mittet in flammam, quæ vaccam vorat.
<span id="x19_7" class="vn">7</span> Et tunc demum, lotis vestibus et corpore suo, ingredietur in castra, commaculatusque erit usque ad vesperum.
<span id="x19_8" class="vn">8</span> Sed et ille qui combusserit eam, lavabit vestimenta sua et corpus, et immundus erit usque ad vesperum.
<span id="x19_9" class="vn">9</span> Colliget autem vir mundus cineres vaccæ, et effundet eos extra castra in loco purissimo, ut sint multitudini filiorum Israël in custodiam, et in aquam aspersionis : quia pro peccato vacca combusta est.
<span id="x19_10" class="vn">10</span> Cumque laverit qui vaccæ portaverat cineres vestimenta sua, immundus erit usque ad vesperum. Habebunt hoc filii Israël, et advenæ qui habitant inter eos, sanctum jure perpetuo.<br class="calibre6"/><br class="calibre6"/>
<span id="x19_11" class="vn">11</span> Qui tetigerit cadaver hominis, et propter hoc septem diebus fuerit immundus,
<span id="x19_12" class="vn">12</span> aspergetur ex hac aqua die tertio et septimo, et sic mundabitur. Si die tertio aspersus non fuerit, septimo non poterit emundari.
<span id="x19_13" class="vn">13</span> Omnis qui tetigerit humanæ animæ morticinum, et aspersus hac commistione non fuerit, polluet tabernaculum Domini et peribit ex Israël : quia aqua expiationis non est aspersus, immundus erit, et manebit spurcitia ejus super eum.
<span id="x19_14" class="vn">14</span> Ista est lex hominis qui moritur in tabernaculo : omnes qui ingrediuntur tentorium illius, et universa vasa quæ ibi sunt, polluta erunt septem diebus.
<span id="x19_15" class="vn">15</span> Vas, quod non habuerit operculum nec ligaturam desuper, immundum erit.
<span id="x19_16" class="vn">16</span> Si quis in agro tetigerit cadaver occisi hominis, aut per se mortui, sive os illius, vel sepulchrum, immundus erit septem diebus.
<span id="x19_17" class="vn">17</span> Tollentque de cineribus combustionis atque peccati, et mittent aquas vivas super eos in vas :
<span id="x19_18" class="vn">18</span> in quibus cum homo mundus tinxerit hyssopum, asperget ex eo omne tentorium, et cunctam supellectilem, et homines hujuscemodi contagione pollutos :
<span id="x19_19" class="vn">19</span> atque hoc modo mundus lustrabit immundum tertio et septimo die : expiatusque die septimo, lavabit et se et vestimenta sua, et immundus erit usque ad vesperum.
<span id="x19_20" class="vn">20</span> Si quis hoc ritu non fuerit expiatus, peribit anima illius de medio ecclesiæ : quia sanctuarium Domini polluit, et non est aqua lustrationis aspersus.
<span id="x19_21" class="vn">21</span> Erit hoc præceptum legitimum sempiternum. Ipse quoque qui aspergit aquas, lavabit vestimenta sua. Omnis qui tetigerit aquas expiationis, immundus erit usque ad vesperum.
<span id="x19_22" class="vn">22</span> Quidquid tetigerit immundus, immundum faciet : et anima, quæ horum quippiam tetigerit, immunda erit usque ad vesperum.
</div><div class="calibre5" id="calibre_pb_19"></div></body></html>
