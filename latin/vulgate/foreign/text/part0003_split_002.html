<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Leviticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Anima cum obtulerit oblationem sacrificii Domino, simila erit ejus oblatio ; fundetque super eam oleum, et ponet thus,
<span id="x2_2" class="vn">2</span> ac deferet ad filios Aaron sacerdotes : quorum unus tollet pugillum plenum similæ et olei, ac totum thus, et ponet memoriale super altare in odorem suavissimum Domino.
<span id="x2_3" class="vn">3</span> Quod autem reliquum fuerit de sacrificio, erit Aaron et filiorum ejus, Sanctum sanctorum de oblationibus Domini.
<span id="x2_4" class="vn">4</span> Cum autem obtuleris sacrificium coctum in clibano : de simila, panes scilicet absque fermento, conspersos oleo, et lagana azyma oleo lita.
<span id="x2_5" class="vn">5</span> Si oblatio tua fuerit de sartagine, similæ conspersæ oleo et absque fermento,
<span id="x2_6" class="vn">6</span> divides eam minutatim, et fundes super eam oleum.
<span id="x2_7" class="vn">7</span> Sin autem de craticula fuerit sacrificium, æque simila oleo conspergetur :
<span id="x2_8" class="vn">8</span> quam offerens Domino, trades manibus sacerdotis.
<span id="x2_9" class="vn">9</span> Qui cum obtulerit eam, tollet memoriale de sacrificio, et adolebit super altare in odorem suavitatis Domino :
<span id="x2_10" class="vn">10</span> quidquid autem reliquum est, erit Aaron, et filiorum ejus, Sanctum sanctorum de oblationibus Domini.
<span id="x2_11" class="vn">11</span> Omnis oblatio quæ offeretur Domino, absque fermento fiet, nec quidquam fermenti ac mellis adolebitur in sacrificio Domino.
<span id="x2_12" class="vn">12</span> Primitias tantum eorum offeretis ac munera : super altare vero non imponentur in odorem suavitatis.
<span id="x2_13" class="vn">13</span> Quidquid obtuleris sacrificii, sale condies, nec auferes sal fœderis Dei tui de sacrificio tuo : in omni oblatione tua offeres sal.
<span id="x2_14" class="vn">14</span> Si autem obtuleris munus primarum frugum tuarum Domino de spicis adhuc virentibus, torrebis igni, et confringes in morem farris, et sic offeres primitias tuas Domino,
<span id="x2_15" class="vn">15</span> fundens supra oleum, et thus imponens, quia oblatio Domini est :
<span id="x2_16" class="vn">16</span> de qua adolebit sacerdos in memoriam muneris partem farris fracti, et olei, ac totum thus.
</div><div class="calibre5" id="calibre_pb_2"></div></body></html>
