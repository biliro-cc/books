<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a> <span id="x12_1" class="vn">1</span> Cumque roboratum fuisset regnum Roboam et confortatum, dereliquit legem Domini, et omnis Israël cum eo.
<span id="x12_2" class="vn">2</span> Anno autem quinto regni Roboam, ascendit Sesac rex Ægypti in Jerusalem (quia peccaverant Domino)
<span id="x12_3" class="vn">3</span> cum mille ducentis curribus, et sexaginta millibus equitum : nec erat numerus vulgi quod venerat cum eo ex Ægypto, Libyes scilicet, et Troglodytæ, et Æthiopes.
<span id="x12_4" class="vn">4</span> Cepitque civitates munitissimas in Juda, et venit usque in Jerusalem.
<span id="x12_5" class="vn">5</span> Semeias autem propheta ingressus est ad Roboam, et principes Juda qui congregati fuerant in Jerusalem, fugientes Sesac : dixitque ad eos : Hæc dicit Dominus : Vos reliquistis me, et ego reliqui vos in manu Sesac.
<span id="x12_6" class="vn">6</span> Consternatique principes Israël et rex, dixerunt : Justus est Dominus.
<span id="x12_7" class="vn">7</span> Cumque vidisset Dominus quod humiliati essent, factus est sermo Domini ad Semeiam, dicens : Quia humiliati sunt, non disperdam eos, daboque eis pauxillum auxilii, et non stillabit furor meus super Jerusalem per manum Sesac.
<span id="x12_8" class="vn">8</span> Verumtamen servient ei, ut sciant distantiam servitutis meæ, et servitutis regni terrarum.
<span id="x12_9" class="vn">9</span> Recessit itaque Sesac rex Ægypti ab Jerusalem, sublatis thesauris domus Domini et domus regis : omniaque secum tulit, et clypeos aureos quos fecerat Salomon :
<span id="x12_10" class="vn">10</span> pro quibus fecit rex æneos, et tradidit illos principibus scutariorum, qui custodiebant vestibulum palatii.
<span id="x12_11" class="vn">11</span> Cumque introiret rex domum Domini, veniebant scutarii et tollebant eos, iterumque referebant eos ad armamentarium suum.
<span id="x12_12" class="vn">12</span> Verumtamen quia humiliati sunt, aversa est ab eis ira Domini, nec deleti sunt penitus : siquidem et in Juda inventa sunt opera bona.
<span id="x12_13" class="vn">13</span> Confortatus est ergo rex Roboam in Jerusalem, atque regnavit : quadraginta autem et unius anni erat cum regnare cœpisset, et decem et septem annis regnavit in Jerusalem, urbe quam elegit Dominus ut confirmaret nomen suum ibi, de cunctis tribubus Israël : nomen autem matris ejus Naama Ammanitis.
<span id="x12_14" class="vn">14</span> Fecit autem malum, et non præparavit cor suum ut quæreret Dominum.<br class="calibre6"/><br class="calibre6"/>
<span id="x12_15" class="vn">15</span> Opera vero Roboam prima et novissima scripta sunt in libris Semeiæ prophetæ, et Addo videntis, et diligenter exposita : pugnaveruntque adversum se Roboam et Jeroboam cunctis diebus.
<span id="x12_16" class="vn">16</span> Et dormivit Roboam cum patribus suis, sepultusque est in civitate David : et regnavit Abia filius ejus pro eo.
</div><div class="calibre5" id="calibre_pb_12"></div></body></html>
