<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> In diebus autem illis venit Joannes Baptista prædicans in deserto Judææ,
<span id="x3_2" class="vn">2</span> et dicens : Pœnitentiam agite : appropinquavit enim regnum cælorum.
<span id="x3_3" class="vn">3</span> Hic est enim, qui dictus est per Isaiam prophetam dicentem : <div class="poetry">Vox clamantis in deserto :<br class="calibre6"/> Parate viam Domini ;<br class="calibre6"/> rectas facite semitas ejus.</div>
<span id="x3_4" class="vn">4</span> Ipse autem Joannes habebat vestimentum de pilis camelorum, et zonam pelliceam circa lumbos suos : esca autem ejus erat locustæ, et mel silvestre.
<span id="x3_5" class="vn">5</span> Tunc exibat ad eum Jerosolyma, et omnis Judæa, et omnis regio circa Jordanem ;
<span id="x3_6" class="vn">6</span> et baptizabantur ab eo in Jordane, confitentes peccata sua.
<span id="x3_7" class="vn">7</span> Videns autem multos pharisæorum, et sadducæorum, venientes ad baptismum suum, dixit eis : Progenies viperarum, quis demonstravit vobis fugere a ventura ira ?
<span id="x3_8" class="vn">8</span> Facite ergo fructum dignum pœnitentiæ.
<span id="x3_9" class="vn">9</span> Et ne velitis dicere intra vos : Patrem habemus Abraham. Dico enim vobis quoniam potens est Deus de lapidibus istis suscitare filios Abrahæ.
<span id="x3_10" class="vn">10</span> Jam enim securis ad radicem arborum posita est. Omnis ergo arbor, quæ non facit fructum bonum, excidetur, et in ignem mittetur.
<span id="x3_11" class="vn">11</span> Ego quidem baptizo vos in aqua in pœnitentiam : qui autem post me venturus est, fortior me est, cujus non sum dignus calceamenta portare : ipse vos baptizabit in Spiritu Sancto, et igni.
<span id="x3_12" class="vn">12</span> Cujus ventilabrum in manu sua : et permundabit aream suam : et congregabit triticum suum in horreum, paleas autem comburet igni inextinguibili.<br class="calibre6"/><br class="calibre6"/>
<span id="x3_13" class="vn">13</span> Tunc venit Jesus a Galilæa in Jordanem ad Joannem, ut baptizaretur ab eo.
<span id="x3_14" class="vn">14</span> Joannes autem prohibebat eum, dicens : Ego a te debeo baptizari, et tu venis ad me ?
<span id="x3_15" class="vn">15</span> Respondens autem Jesus, dixit ei : Sine modo : sic enim decet nos implere omnem justitiam. Tunc dimisit eum.
<span id="x3_16" class="vn">16</span> Baptizatus autem Jesus, confestim ascendit de aqua, et ecce aperti sunt ei cæli : et vidit Spiritum Dei descendentem sicut columbam, et venientem super se.
<span id="x3_17" class="vn">17</span> Et ecce vox de cælis dicens : Hic est Filius meus dilectus, in quo mihi complacui.
</div><div class="calibre5" id="calibre_pb_3"></div></body></html>
