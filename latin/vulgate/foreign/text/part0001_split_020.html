<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c20" id="c20"><span class="chapter-num">20</span></a> <span id="x20_1" class="vn">1</span> Profectus inde Abraham in terram australem, habitavit inter Cades et Sur : et peregrinatus est in Geraris.
<span id="x20_2" class="vn">2</span> Dixitque de Sara uxore suo : Soror mea est. Misit ergo Abimelech rex Geraræ, et tulit eam.
<span id="x20_3" class="vn">3</span> Venit autem Deus ad Abimelech per somnium nocte, et ait illi : En morieris propter mulierem quam tulisti : habet enim virum.
<span id="x20_4" class="vn">4</span> Abimelech vero non tetigerat eam, et ait : Domine, num gentem ignorantem et justam interficies ?
<span id="x20_5" class="vn">5</span> nonne ipse dixit mihi : Soror mea est : et ipsa ait : Frater meus est ? In simplicitate cordis mei, et munditia manuum mearum feci hoc.
<span id="x20_6" class="vn">6</span> Dixitque ad eum Deus : Et ego scio quod simplici corde feceris : et ideo custodivi te ne peccares in me, et non dimisi ut tangeres eam.
<span id="x20_7" class="vn">7</span> Nunc ergo redde viro suo uxorem, quia propheta est : et orabit pro te, et vives : si autem nolueris reddere, scito quod morte morieris tu, et omnia quæ tua sunt.
<span id="x20_8" class="vn">8</span> Statimque de nocte consurgens Abimelech, vocavit omnes servos suos : et locutus est universa verba hæc in auribus eorum, timueruntque omnes viri valde.
<span id="x20_9" class="vn">9</span> Vocavit autem Abimelech etiam Abraham, et dixit ei : Quid fecisti nobis ? quid peccavimus in te, quia induxisti super me et super regnum meum peccatum grande ? quæ non debuisti facere, fecisti nobis.
<span id="x20_10" class="vn">10</span> Rursumque expostulans, ait : Quid vidisti, ut hoc faceres ?
<span id="x20_11" class="vn">11</span> Respondit Abraham : Cogitavi mecum, dicens : Forsitan non est timor Dei in loco isto : et interficient me propter uxorem meam :
<span id="x20_12" class="vn">12</span> alias autem et vere soror mea est, filia patris mei, et non filia matris meæ, et duxi eam in uxorem.
<span id="x20_13" class="vn">13</span> Postquam autem eduxit me Deus de domo patris mei, dixi ad eam : Hanc misericordiam facies mecum : in omni loco, ad quem ingrediemur, dices quod frater tuus sim.
<span id="x20_14" class="vn">14</span> Tulit igitur Abimelech oves et boves, et servos et ancillas, et dedit Abraham : reddiditque illi Saram uxorem suam,
<span id="x20_15" class="vn">15</span> et ait : Terra coram vobis est, ubicumque tibi placuerit habita.
<span id="x20_16" class="vn">16</span> Saræ autem dixit : Ecce mille argenteos dedi fratri tuo, hoc erit tibi in velamen oculorum ad omnes qui tecum sunt, et quocumque perrexeris : mementoque te deprehensam.
<span id="x20_17" class="vn">17</span> Orante autem Abraham, sanavit Deus Abimelech et uxorem, ancillasque ejus, et pepererunt :
<span id="x20_18" class="vn">18</span> concluserat enim Dominus omnem vulvam domus Abimelech propter Saram uxorem Abrahæ.
</div><div class="calibre5" id="calibre_pb_20"></div></body></html>
