<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Zacharias - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Et conversus sum, et levavi oculos meos, et vidi, et ecce volumen volans.
<span id="x5_2" class="vn">2</span> Et dixit ad me : Quid tu vides ? Et dixi : Ego video volumen volans : longitudo ejus viginti cubitorum, et latitudo ejus decem cubitorum.
<span id="x5_3" class="vn">3</span> Et dixit ad me : Hæc est maledictio quæ egreditur super faciem omnis terræ : quia omnis fur, sicut ibi scriptum est, judicabitur, et omnis jurans ex hoc similiter judicabitur.
<span id="x5_4" class="vn">4</span> Educam illud, dicit Dominus exercituum : et veniet ad domum furis, et ad domum jurantis in nomine meo mendaciter : et commorabitur in medio domus ejus, et consumet eam, et ligna ejus, et lapides ejus.<br class="calibre6"/><br class="calibre6"/>
<span id="x5_5" class="vn">5</span> Et egressus est angelus qui loquebatur in me, et dixit ad me : Leva oculos tuos, et vide quid est hoc quod egreditur.
<span id="x5_6" class="vn">6</span> Et dixi : Quidnam est ? Et ait : Hæc est amphora egrediens. Et dixit : Hæc est oculus eorum in universa terra.
<span id="x5_7" class="vn">7</span> Et ecce talentum plumbi portabatur, et ecce mulier una sedens in medio amphoræ.
<span id="x5_8" class="vn">8</span> Et dixit : Hæc est impietas. Et projecit eam in medio amphoræ, et misit massam plumbeam in os ejus.
<span id="x5_9" class="vn">9</span> Et levavi oculos meos, et vidi : et ecce duæ mulieres egredientes : et spiritus in alis earum, et habebant alas quasi alas milvi, et levaverunt amphoram inter terram et cælum.
<span id="x5_10" class="vn">10</span> Et dixi ad angelum qui loquebatur in me : Quo istæ deferunt amphoram ?
<span id="x5_11" class="vn">11</span> Et dixit ad me : Ut ædificetur ei domus in terra Sennaar, et stabiliatur, et ponatur ibi super basem suam.
</div><div class="calibre5" id="calibre_pb_5"></div></body></html>
