<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Philippenses - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Si qua ergo consolatio in Christo, si quod solatium caritatis, si qua societas spiritus, si qua viscera miserationis :
<span id="x2_2" class="vn">2</span> implete gaudium meum ut idem sapiatis, eamdem caritatem habentes, unanimes, idipsum sentientes,
<span id="x2_3" class="vn">3</span> nihil per contentionem, neque per inanem gloriam : sed in humilitate superiores sibi invicem arbitrantes,
<span id="x2_4" class="vn">4</span> non quæ sua sunt singuli considerantes, sed ea quæ aliorum.<br class="calibre6"/><br class="calibre6"/>
<span id="x2_5" class="vn">5</span> Hoc enim sentite in vobis, quod et in Christo Jesu :
<span id="x2_6" class="vn">6</span> qui cum in forma Dei esset, non rapinam arbitratus est esse se æqualem Deo :
<span id="x2_7" class="vn">7</span> sed semetipsum exinanivit, formam servi accipiens, in similitudinem hominum factus, et habitu inventus ut homo.
<span id="x2_8" class="vn">8</span> Humiliavit semetipsum factus obediens usque ad mortem, mortem autem crucis.
<span id="x2_9" class="vn">9</span> Propter quod et Deus exaltavit illum, et donavit illi nomen, quod est super omne nomen :
<span id="x2_10" class="vn">10</span> ut in nomine Jesu omne genu flectatur cælestium, terrestrium et infernorum,
<span id="x2_11" class="vn">11</span> et omnis lingua confiteatur, quia Dominus Jesus Christus in gloria est Dei Patris.<br class="calibre6"/><br class="calibre6"/>
<span id="x2_12" class="vn">12</span> Itaque carissimi mei (sicut semper obedistis), non ut in præsentia mei tantum, sed multo magis nunc in absentia mea, cum metu et tremore vestram salutem operamini.
<span id="x2_13" class="vn">13</span> Deus est enim, qui operatur in vobis et velle, et perficere pro bona voluntate.
<span id="x2_14" class="vn">14</span> Omnia autem facite sine murmurationibus et hæsitationibus :
<span id="x2_15" class="vn">15</span> ut sitis sine querela, et simplices filii Dei, sine reprehensione in medio nationis pravæ et perversæ : inter quos lucetis sicut luminaria in mundo,
<span id="x2_16" class="vn">16</span> verbum vitæ continentes ad gloriam meam in die Christi, quia non in vacuum cucurri, neque in vacuum laboravi.
<span id="x2_17" class="vn">17</span> Sed et si immolor supra sacrificium, et obsequium fidei vestræ, gaudeo, et congratulor omnibus vobis.
<span id="x2_18" class="vn">18</span> Idipsum autem et vos gaudete, et congratulamini mihi.<br class="calibre6"/><br class="calibre6"/>
<span id="x2_19" class="vn">19</span> Spero autem in Domino Jesu, Timotheum me cito mittere ad vos : ut et ego bono animo sim, cognitis quæ circa vos sunt.
<span id="x2_20" class="vn">20</span> Neminem enim habeo tam unanimem, qui sincera affectione pro vobis sollicitus sit.
<span id="x2_21" class="vn">21</span> Omnes enim quæ sua sunt quærunt, non quæ sunt Jesu Christi.
<span id="x2_22" class="vn">22</span> Experimentum autem ejus cognoscite, quia sicut patri filius, mecum servivit in Evangelio.
<span id="x2_23" class="vn">23</span> Hunc igitur spero me mittere ad vos, mox ut videro quæ circa me sunt.
<span id="x2_24" class="vn">24</span> Confido autem in Domino quoniam et ipse veniam ad vos cito.
<span id="x2_25" class="vn">25</span> Necessarium autem existimavi Epaphroditum fratrem, et cooperatorem, et commilitonem meum, vestrum autem apostolum, et ministrum necessitatis meæ, mittere ad vos :
<span id="x2_26" class="vn">26</span> quoniam quidem omnes vos desiderabat : et mœstus erat, propterea quod audieratis illum infirmatum.
<span id="x2_27" class="vn">27</span> Nam et infirmatus est usque ad mortem : sed Deus misertus est ejus : non solum autem ejus, verum etiam et mei, ne tristitiam super tristitiam haberem.
<span id="x2_28" class="vn">28</span> Festinantius ergo misi illum, ut viso eo iterum gaudeatis, et ego sine tristitia sim.
<span id="x2_29" class="vn">29</span> Excipite itaque illum cum omni gaudio in Domino, et ejusmodi cum honore habetote ;
<span id="x2_30" class="vn">30</span> quoniam propter opus Christi usque ad mortem accessit, tradens animam suam ut impleret id quod ex vobis deerat erga meum obsequium.
</div><div class="calibre5" id="calibre_pb_2"></div></body></html>
