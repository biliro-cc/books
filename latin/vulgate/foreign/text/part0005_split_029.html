<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c29" id="c29"><span class="chapter-num">29</span></a> <span id="x29_1" class="vn">1</span> Hæc sunt verba fœderis quod præcepit Dominus Moysi ut feriret cum filiis Israël in terra Moab : præter illud fœdus, quod cum eis pepigit in Horeb.<br class="calibre6"/><br class="calibre6"/>
<span id="x29_2" class="vn">2</span> Vocavitque Moyses omnem Israël, et dixit ad eos : Vos vidistis universa, quæ fecit Dominus coram vobis in terra Ægypti Pharaoni, et omnibus servis ejus, universæque terræ illius,
<span id="x29_3" class="vn">3</span> tentationes magnas, quas viderunt oculi tui, signa illa, portentaque ingentia,
<span id="x29_4" class="vn">4</span> et non dedit vobis Dominus cor intelligens, et oculos videntes, et aures quæ possunt audire, usque in præsentem diem.
<span id="x29_5" class="vn">5</span> Adduxit vos quadraginta annis per desertum : non sunt attrita vestimenta vestra, nec calceamenta pedum vestrorum vetustate consumpta sunt.
<span id="x29_6" class="vn">6</span> Panem non comedistis, vinum et siceram non bibistis : ut sciretis quia ego sum Dominus Deus vester.
<span id="x29_7" class="vn">7</span> Et venistis ad hunc locum : egressusque est Sehon rex Hesebon, et Og rex Basan, occurrentes nobis ad pugnam. Et percussimus eos,
<span id="x29_8" class="vn">8</span> et tulimus terram eorum, ac tradidimus possidendam Ruben et Gad, et dimidiæ tribui Manasse.
<span id="x29_9" class="vn">9</span> Custodite ergo verba pacti hujus, et implete ea : ut intelligatis universa quæ facitis.<br class="calibre6"/><br class="calibre6"/>
<span id="x29_10" class="vn">10</span> Vos statis hodie cuncti coram Domino Deo vestro, principes vestri, et tribus, ac majores natu, atque doctores, omnis populus Israël,
<span id="x29_11" class="vn">11</span> liberi et uxores vestræ, et advena qui tecum moratur in castris, exceptis lignorum cæsoribus, et his qui comportant aquas :
<span id="x29_12" class="vn">12</span> ut transeas in fœdere Domini Dei tui, et in jurejurando quod hodie Dominus Deus tuus percutit tecum :
<span id="x29_13" class="vn">13</span> ut suscitet te sibi in populum, et ipse sit Deus tuus sicut locutus est tibi, et sicut juravit patribus tuis, Abraham, Isaac, et Jacob.
<span id="x29_14" class="vn">14</span> Nec vobis solis ego hoc fœdus ferio, et hæc juramenta confirmo,
<span id="x29_15" class="vn">15</span> sed cunctis præsentibus et absentibus.
<span id="x29_16" class="vn">16</span> Vos enim nostis quomodo habitaverimus in terra Ægypti, et quomodo transierimus per medium nationum, quas transeuntes
<span id="x29_17" class="vn">17</span> vidistis abominationes et sordes, id est, idola eorum, lignum et lapidem, argentum et aurum, quæ colebant.<br class="calibre6"/><br class="calibre6"/>
<span id="x29_18" class="vn">18</span> Ne forte sit inter vos vir aut mulier, familia aut tribus, cujus cor aversum est hodie a Domino Deo nostro, ut vadat et serviat diis illarum gentium : et sit inter vos radix germinans fel et amaritudinem.
<span id="x29_19" class="vn">19</span> Cumque audierit verba juramenti hujus, benedicat sibi in corde suo, dicens : Pax erit mihi, et ambulabo in pravitate cordis mei : et absumat ebria sitientem,
<span id="x29_20" class="vn">20</span> et Dominus non ignoscat ei : sed tunc quam maxime furor ejus fumet, et zelus contra hominem illum, et sedeant super eum omnia maledicta, quæ scripta sunt in hoc volumine : et deleat Dominus nomen ejus sub cælo,
<span id="x29_21" class="vn">21</span> et consumat eum in perditionem ex omnibus tribubus Israël, juxta maledictiones, quæ in libro legis hujus ac fœderis continentur.<br class="calibre6"/><br class="calibre6"/>
<span id="x29_22" class="vn">22</span> Dicetque sequens generatio, et filii qui nascentur deinceps, et peregrini qui de longe venerint, videntes plagas terræ illius, et infirmitates, quibus eam afflixerit Dominus,
<span id="x29_23" class="vn">23</span> sulphure, et salis ardore comburens, ita ut ultra non seratur, nec virens quippiam germinet, in exemplum subversionis Sodomæ et Gomorrhæ, Adamæ et Seboim, quas subvertit Dominus in ira et furore suo.
<span id="x29_24" class="vn">24</span> Et dicent omnes gentes : Quare sic fecit Dominus terræ huic ? quæ est hæc ira furoris ejus immensa ?
<span id="x29_25" class="vn">25</span> Et respondebunt : Quia dereliquerunt pactum Domini, quod pepigit cum patribus eorum, quando eduxit eos de terra Ægypti :
<span id="x29_26" class="vn">26</span> et servierunt diis alienis, et adoraverunt eos, quos nesciebant, et quibus non fuerant attributi :
<span id="x29_27" class="vn">27</span> idcirco iratus est furor Domini contra terram istam, ut induceret super eam omnia maledicta, quæ in hoc volumine scripta sunt :
<span id="x29_28" class="vn">28</span> et ejecit eos de terra sua in ira et in furore, et in indignatione maxima, projecitque in terram alienam, sicut hodie comprobatur.
<span id="x29_29" class="vn">29</span> Abscondita, Domino Deo nostro ; quæ manifesta sunt, nobis et filiis nostris usque in sempiternum, ut faciamus universa verba legis hujus.
</div><div class="calibre5" id="calibre_pb_29"></div></body></html>
