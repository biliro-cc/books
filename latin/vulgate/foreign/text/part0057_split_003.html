<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Philippenses - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> De cetero, fratres mei, gaudete in Domino. Eadem vobis scribere, mihi quidem non pigrum, vobis autem necessarium.
<span id="x3_2" class="vn">2</span> Videte canes, videte malos operarios, videte concisionem.
<span id="x3_3" class="vn">3</span> Nos enim sumus circumcisio, qui spiritu servimus Deo, et gloriamur in Christo Jesu, et non in carne fiduciam habentes,
<span id="x3_4" class="vn">4</span> quamquam ego habeam confidentiam et in carne. Si quis alius videtur confidere in carne, ego magis,
<span id="x3_5" class="vn">5</span> circumcisus octavo die, ex genere Israël, de tribu Benjamin, Hebræus ex Hebræis, secundum legem pharisæus,
<span id="x3_6" class="vn">6</span> secundum æmulationem persequens Ecclesiam Dei, secundum justitiam, quæ in lege est, conversatus sine querela.
<span id="x3_7" class="vn">7</span> Sed quæ mihi fuerunt lucra, hæc arbitratus sum propter Christum detrimenta.
<span id="x3_8" class="vn">8</span> Verumtamen existimo omnia detrimentum esse propter eminentem scientiam Jesu Christi Domini mei : propter quem omnia detrimentum feci, et arbitror ut stercora, ut Christum lucrifaciam,
<span id="x3_9" class="vn">9</span> et inveniar in illo non habens meam justitiam, quæ ex lege est, sed illam, quæ ex fide est Christi Jesu : quæ ex Deo est justitia in fide,
<span id="x3_10" class="vn">10</span> ad cognoscendum illum, et virtutem resurrectionis ejus, et societatem passionum illius : configuratus morti ejus :
<span id="x3_11" class="vn">11</span> si quo modo occurram ad resurrectionem, quæ est ex mortuis :
<span id="x3_12" class="vn">12</span> non quod jam acceperim, aut jam perfectus sim : sequor autem, si quomodo comprehendam in quo et comprehensus sum a Christo Jesu.
<span id="x3_13" class="vn">13</span> Fratres, ego me non arbitror comprehendisse. Unum autem, quæ quidem retro sunt obliviscens, ad ea vero quæ sunt priora, extendens meipsum,
<span id="x3_14" class="vn">14</span> ad destinatum persequor, ad bravium supernæ vocationis Dei in Christo Jesu.
<span id="x3_15" class="vn">15</span> Quicumque ergo perfecti sumus, hoc sentiamus : et si quid aliter sapitis, et hoc vobis Deus revelabit.
<span id="x3_16" class="vn">16</span> Verumtamen ad quod pervenimus ut idem sapiamus, et in eadem permaneamus regula.
<span id="x3_17" class="vn">17</span> Imitatores mei estote, fratres, et observate eos qui ita ambulant, sicut habetis formam nostram.
<span id="x3_18" class="vn">18</span> Multi enim ambulant, quos sæpe dicebam vobis (nunc autem et flens dico) inimicos crucis Christi :
<span id="x3_19" class="vn">19</span> quorum finis interitus : quorum Deus venter est : et gloria in confusione ipsorum, qui terrena sapiunt.
<span id="x3_20" class="vn">20</span> Nostra autem conversatio in cælis est : unde etiam Salvatorem exspectamus Dominum nostrum Jesum Christum,
<span id="x3_21" class="vn">21</span> qui reformabit corpus humilitatis nostræ, configuratum corpori claritatis suæ, secundum operationem, qua etiam possit subjicere sibi omnia.
</div><div class="calibre5" id="calibre_pb_3"></div></body></html>
