<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Non turbetur cor vestrum. Creditis in Deum, et in me credite.
<span id="x14_2" class="vn">2</span> In domo Patris mei mansiones multæ sunt ; si quominus dixissem vobis : quia vado parare vobis locum.
<span id="x14_3" class="vn">3</span> Et si abiero, et præparavero vobis locum, iterum venio, et accipiam vos ad meipsum : ut ubi sum ego, et vos sitis.
<span id="x14_4" class="vn">4</span> Et quo ego vado scitis, et viam scitis.
<span id="x14_5" class="vn">5</span> Dicit ei Thomas : Domine, nescimus quo vadis : et quomodo possumus viam scire ?
<span id="x14_6" class="vn">6</span> Dicit ei Jesus : Ego sum via, et veritas, et vita. Nemo venit ad Patrem, nisi per me.
<span id="x14_7" class="vn">7</span> Si cognovissetis me, et Patrem meum utique cognovissetis : et amodo cognoscetis eum, et vidistis eum.
<span id="x14_8" class="vn">8</span> Dicit ei Philippus : Domine, ostende nobis Patrem, et sufficit nobis.
<span id="x14_9" class="vn">9</span> Dicit ei Jesus : Tanto tempore vobiscum sum, et non cognovistis me ? Philippe, qui videt me, videt et Patrem. Quomodo tu dicis : Ostende nobis Patrem ?
<span id="x14_10" class="vn">10</span> Non creditis quia ego in Patre, et Pater in me est ? Verba quæ ego loquor vobis, a meipso non loquor. Pater autem in me manens, ipse fecit opera.
<span id="x14_11" class="vn">11</span> Non creditis quia ego in Patre, et Pater in me est ?
<span id="x14_12" class="vn">12</span> alioquin propter opera ipsa credite. Amen, amen dico vobis, qui credit in me, opera quæ ego facio, et ipse faciet, et majora horum faciet : quia ego ad Patrem vado.
<span id="x14_13" class="vn">13</span> Et quodcumque petieritis Patrem in nomine meo, hoc faciam : ut glorificetur Pater in Filio.
<span id="x14_14" class="vn">14</span> Si quid petieritis me in nomine meo, hoc faciam.<br class="calibre6"/><br class="calibre6"/>
<span id="x14_15" class="vn">15</span> Si diligitis me, mandata mea servate :
<span id="x14_16" class="vn">16</span> et ego rogabo Patrem, et alium Paraclitum dabit vobis, ut maneat vobiscum in æternum,
<span id="x14_17" class="vn">17</span> Spiritum veritatis, quem mundus non potest accipere, quia non videt eum, nec scit eum : vos autem cognoscetis eum, quia apud vos manebit, et in vobis erit.
<span id="x14_18" class="vn">18</span> Non relinquam vos orphanos : veniam ad vos.
<span id="x14_19" class="vn">19</span> Adhuc modicum, et mundus me jam non videt. Vos autem videtis me : quia ego vivo, et vos vivetis.
<span id="x14_20" class="vn">20</span> In illo die vos cognoscetis quia ego sum in Patre meo, et vos in me, et ego in vobis.
<span id="x14_21" class="vn">21</span> Qui habet mandata mea, et servat ea : ille est qui diligit me. Qui autem diligit me, diligetur a Patre meo : et ego diligam eum, et manifestabo ei meipsum.
<span id="x14_22" class="vn">22</span> Dicit ei Judas, non ille Iscariotes : Domine, quid factum est, quia manifestaturus es nobis teipsum, et non mundo ?
<span id="x14_23" class="vn">23</span> Respondit Jesus, et dixit ei : Si quis diligit me, sermonem meum servabit, et Pater meus diliget eum, et ad eum veniemus, et mansionem apud eum faciemus ;
<span id="x14_24" class="vn">24</span> qui non diligit me, sermones meos non servat. Et sermonem, quem audistis, non est meus : sed ejus qui misit me, Patris.
<span id="x14_25" class="vn">25</span> Hæc locutus sum vobis apud vos manens.
<span id="x14_26" class="vn">26</span> Paraclitus autem Spiritus Sanctus, quem mittet Pater in nomine meo, ille vos docebit omnia, et suggeret vobis omnia quæcumque dixero vobis.<br class="calibre6"/><br class="calibre6"/>
<span id="x14_27" class="vn">27</span> Pacem relinquo vobis, pacem meam do vobis : non quomodo mundus dat, ego do vobis. Non turbetur cor vestrum, neque formidet.
<span id="x14_28" class="vn">28</span> Audistis quia ego dixi vobis : Vado, et venio ad vos. Si diligeretis me, gauderetis utique, quia vado ad Patrem : quia Pater major me est.
<span id="x14_29" class="vn">29</span> Et nunc dixi vobis priusquam fiat : ut cum factum fuerit, credatis.
<span id="x14_30" class="vn">30</span> Jam non multa loquar vobiscum : venit enim princeps mundi hujus, et in me non habet quidquam.
<span id="x14_31" class="vn">31</span> Sed ut cognoscat mundus quia diligo Patrem, et sicut mandatum dedit mihi Pater, sic facio. Surgite, eamus hinc.
</div><div class="calibre5" id="calibre_pb_14"></div></body></html>
