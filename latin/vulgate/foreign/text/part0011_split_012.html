<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum III - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c12" id="c12"><span class="chapter-num">12</span></a> <span id="x12_1" class="vn">1</span> Venit autem Roboam in Sichem : illuc enim congregatus erat omnis Israël ad constituendum eum regem.
<span id="x12_2" class="vn">2</span> At vero Jeroboam filius Nabat, cum adhuc esset in Ægypto profugus a facie regis Salomonis, audita morte ejus, reversus est de Ægypto.
<span id="x12_3" class="vn">3</span> Miseruntque et vocaverunt eum : venit ergo Jeroboam, et omnis multitudo Israël, et locuti sunt ad Roboam, dicentes :
<span id="x12_4" class="vn">4</span> Pater tuus durissimum jugum imposuit nobis : tu itaque nunc imminue paululum de imperio patris tui durissimo, et de jugo gravissimo quod imposuit nobis, et serviemus tibi.
<span id="x12_5" class="vn">5</span> Qui ait eis : Ite usque ad tertium diem, et revertimini ad me. Cumque abiisset populus,
<span id="x12_6" class="vn">6</span> iniit consilium rex Roboam cum senioribus qui assistebant coram Salomone patre ejus cum adhuc viveret, et ait : Quod datis mihi consilium, ut respondeam populo huic ?
<span id="x12_7" class="vn">7</span> Qui dixerunt ei : Si hodie obedieris populo huic, et servieris, et petitioni eorum cesseris, locutusque fueris ad eos verba lenia, erunt tibi servi cunctis diebus.
<span id="x12_8" class="vn">8</span> Qui dereliquit consilium senum, quod dederant ei, et adhibuit adolescentes, qui nutriti fuerant cum eo, et assistebant illi,
<span id="x12_9" class="vn">9</span> dixitque ad eos : Quod mihi datis consilium, ut respondeam populo huic, qui dixerunt mihi : Levius fac jugum quod imposuit pater tuus super nos ?
<span id="x12_10" class="vn">10</span> Et dixerunt ei juvenes qui nutriti fuerant cum eo : Sic loqueris populo huic, qui locuti sunt ad te, dicentes : Pater tuus aggravavit jugum nostrum : tu releva nos. Sic loqueris ad eos : Minimus digitus meus grossior est dorso patris mei.
<span id="x12_11" class="vn">11</span> Et nunc pater meus posuit super vos jugum grave, ego autem addam super jugum vestrum : pater meus cecidit vos flagellis, ego autem cædam vos scorpionibus.
<span id="x12_12" class="vn">12</span> Venit ergo Jeroboam et omnis populus ad Roboam die tertia, sicut locutus fuerat rex, dicens : Revertimini ad me die tertia.
<span id="x12_13" class="vn">13</span> Responditque rex populo dura, derelicto consilio seniorum quod ei dederant,
<span id="x12_14" class="vn">14</span> et locutus est eis secundum consilium juvenum, dicens : Pater meus aggravavit jugum vestrum, ego autem addam jugo vestro : pater meus cecidit vos flagellis, ego autem cædam vos scorpionibus.
<span id="x12_15" class="vn">15</span> Et non acquievit rex populo : quoniam aversatus fuerat eum Dominus, ut suscitaret verbum suum quod locutus fuerat in manu Ahiæ Silonitæ, ad Jeroboam filium Nabat.<br class="calibre6"/><br class="calibre6"/>
<span id="x12_16" class="vn">16</span> Videns itaque populus quod noluisset eos audire rex, respondit ei dicens : Quæ nobis pars in David ? vel quæ hæreditas in filio Isai ? vade in tabernacula tua, Israël : nunc vide domum tuam, David. Et abiit Israël in tabernacula sua.
<span id="x12_17" class="vn">17</span> Super filios autem Israël, quicumque habitabant in civitatibus Juda, regnavit Roboam.
<span id="x12_18" class="vn">18</span> Misit ergo rex Roboam Aduram, qui erat super tributa : et lapidavit eum omnis Israël, et mortuus est. Porro rex Roboam festinus ascendit currum, et fugit in Jerusalem :
<span id="x12_19" class="vn">19</span> recessitque Israël a domo David usque in præsentem diem.
<span id="x12_20" class="vn">20</span> Factum est autem cum audisset omnis Israël quod reversus esset Jeroboam, miserunt, et vocaverunt eum congregato cœtu, et constituerunt eum regem super omnem Israël : nec secutus est quisquam domum David præter tribum Juda solam.
<span id="x12_21" class="vn">21</span> Venit autem Roboam Jerusalem, et congregavit universam domum Juda, et tribum Benjamin, centum octoginta millia electorum virorum bellatorum, ut pugnarent contra domum Israël, et reducerent regnum Roboam filio Salomonis.
<span id="x12_22" class="vn">22</span> Factus est autem sermo Domini ad Semeiam virum Dei, dicens :
<span id="x12_23" class="vn">23</span> Loquere ad Roboam filium Salomonis regem Juda, et ad omnem domum Juda, et Benjamin, et reliquos de populo, dicens :
<span id="x12_24" class="vn">24</span> Hæc dicit Dominus : Non ascendetis, neque bellabitis contra fratres vestros filios Israël : revertatur vir in domum suam : a me enim factum est verbum hoc. Audierunt sermonem Domini, et reversi sunt de itinere, sicut eis præceperat Dominus.<br class="calibre6"/><br class="calibre6"/>
<span id="x12_25" class="vn">25</span> Ædificavit autem Jeroboam Sichem in monte Ephraim, et habitavit ibi : et egressus inde ædificavit Phanuel.
<span id="x12_26" class="vn">26</span> Dixitque Jeroboam in corde suo : Nunc revertetur regnum ad domum David,
<span id="x12_27" class="vn">27</span> si ascenderit populus iste ut faciat sacrificia in domo Domini in Jerusalem : et convertetur cor populi hujus ad dominum suum Roboam regem Juda, interficientque me, et revertentur ad eum.
<span id="x12_28" class="vn">28</span> Et excogitato consilio fecit duos vitulos aureos, et dixit eis : Nolite ultra ascendere in Jerusalem : ecce dii tui Israël, qui te eduxerunt de terra Ægypti.
<span id="x12_29" class="vn">29</span> Posuitque unum in Bethel, et alterum in Dan :
<span id="x12_30" class="vn">30</span> et factum est verbum hoc in peccatum : ibat enim populus ad adorandum vitulum usque in Dan.
<span id="x12_31" class="vn">31</span> Et fecit fana in excelsis, et sacerdotes de extremis populi, qui non erant de filiis Levi.
<span id="x12_32" class="vn">32</span> Constituitque diem solemnem in mense octavo, quintadecima die mensis, in similitudinem solemnitatis quæ celebrabatur in Juda. Et ascendens altare, similiter fecit in Bethel, ut immolaret vitulis quos fabricatus fuerat : constituitque in Bethel sacerdotes excelsorum quæ fecerat.
<span id="x12_33" class="vn">33</span> Et ascendit super altare quod exstruxerat in Bethel, quintadecima die mensis octavi, quem finxerat de corde suo : et fecit solemnitatem filiis Israël, et ascendit super altare, ut adoleret incensum.
</div><div class="calibre5" id="calibre_pb_12"></div></body></html>
