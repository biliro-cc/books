<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Apocalypsis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c21" id="c21"><span class="chapter-num">21</span></a> <span id="x21_1" class="vn">1</span> Et vidi cælum novum et terram novam. Primum enim cælum, et prima terra abiit, et mare jam non est.
<span id="x21_2" class="vn">2</span> Et ego Joannes vidi sanctam civitatem Jerusalem novam descendentem de cælo a Deo, paratam sicut sponsam ornatam viro suo.
<span id="x21_3" class="vn">3</span> Et audivi vocem magnam de throno dicentem : Ecce tabernaculum Dei cum hominibus, et habitabit cum eis. Et ipsi populus ejus erunt, et ipse Deus cum eis erit eorum Deus :
<span id="x21_4" class="vn">4</span> et absterget Deus omnem lacrimam ab oculis eorum : et mors ultra non erit, neque luctus, neque clamor, neque dolor erit ultra, quia prima abierunt.
<span id="x21_5" class="vn">5</span> Et dixit qui sedebat in throno : Ecce nova facio omnia. Et dixit mihi : Scribe, quia hæc verba fidelissima sunt, et vera.
<span id="x21_6" class="vn">6</span> Et dixit mihi : Factum est : ego sum alpha et omega, initium et finis. Ego sitienti dabo de fonte aquæ vitæ, gratis.
<span id="x21_7" class="vn">7</span> Qui vicerit, possidebit hæc : et ero illi Deus, et ille erit mihi filius.
<span id="x21_8" class="vn">8</span> Timidis autem, et incredulis, et execratis, et homicidis, et fornicatoribus, et veneficis, et idolatris, et omnibus mendacibus, pars illorum erit in stagno ardenti igne et sulphure : quod est mors secunda.
<span id="x21_9" class="vn">9</span> Et venit unus de septem angelis habentibus phialas plenas septem plagis novissimis, et locutus est mecum, dicens : Veni, et ostendam tibi sponsam, uxorem Agni.
<span id="x21_10" class="vn">10</span> Et sustulit me in spiritu in montem magnum et altum, et ostendit mihi civitatem sanctam Jerusalem descendentem de cælo a Deo,
<span id="x21_11" class="vn">11</span> habentem claritatem Dei : et lumen ejus simile lapidi pretioso tamquam lapidi jaspidis, sicut crystallum.
<span id="x21_12" class="vn">12</span> Et habebat murum magnum, et altum, habentem portas duodecim : et in portis angelos duodecim, et nomina inscripta, quæ sunt nomina duodecim tribuum filiorum Israël :
<span id="x21_13" class="vn">13</span> ab oriente portæ tres, et ab aquilone portæ tres, et ab austro portæ tres, et ab occasu portæ tres.
<span id="x21_14" class="vn">14</span> Et murus civitatis habens fundamenta duodecim, et in ipsis duodecim nomina duodecim apostolorum Agni.
<span id="x21_15" class="vn">15</span> Et qui loquebatur mecum, habebat mensuram arundineam auream, ut metiretur civitatem, et portas ejus, et murum.
<span id="x21_16" class="vn">16</span> Et civitas in quadro posita est, et longitudo ejus tanta est quanta et latitudo : et mensus est civitatem de arundine aurea per stadia duodecim millia : et longitudo, et altitudo, et latitudo ejus æqualia sunt.
<span id="x21_17" class="vn">17</span> Et mensus est murum ejus centum quadraginta quatuor cubitorum, mensura hominis, quæ est angeli.
<span id="x21_18" class="vn">18</span> Et erat structura muri ejus ex lapide jaspide : ipsa vero civitas aurum mundum simile vitro mundo.
<span id="x21_19" class="vn">19</span> Et fundamenta muri civitatis omni lapide pretioso ornata. Fundamentum primum, jaspis : secundum, sapphirus : tertium, calcedonius : quartum, smaragdus :
<span id="x21_20" class="vn">20</span> quintum, sardonyx : sextum, sardius : septimum, chrysolithus : octavum, beryllus : nonum, topazius : decimum, chrysoprasus : undecimum, hyacinthus : duodecimum, amethystus.
<span id="x21_21" class="vn">21</span> Et duodecim portæ, duodecim margaritæ sunt, per singulas : et singulæ portæ erant ex singulis margaritis : et platea civitatis aurum mundum, tamquam vitrum perlucidum.
<span id="x21_22" class="vn">22</span> Et templum non vidi in ea : Dominus enim Deus omnipotens templum illius est, et Agnus.
<span id="x21_23" class="vn">23</span> Et civitas non eget sole neque luna ut luceant in ea, nam claritas Dei illuminavit eam, et lucerna ejus est Agnus.
<span id="x21_24" class="vn">24</span> Et ambulabunt gentes in lumine ejus : et reges terræ afferent gloriam suam et honorem in illam.
<span id="x21_25" class="vn">25</span> Et portæ ejus non claudentur per diem : nox enim non erit illic.
<span id="x21_26" class="vn">26</span> Et afferent gloriam et honorem gentium in illam.
<span id="x21_27" class="vn">27</span> Non intrabit in eam aliquod coinquinatum, aut abominationem faciens et mendacium, nisi qui scripti sunt in libro vitæ Agni.
</div><div class="calibre5" id="calibre_pb_21"></div></body></html>
