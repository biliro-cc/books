<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Job - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c19" id="c19"><span class="chapter-num">19</span></a> <span id="x19_1" class="vn">1</span> Respondens autem Job, dixit :
<div class="poetry"><span id="x19_2" class="vn">2</span> Usquequo affligitis animam meam,<br class="calibre6"/> et atteritis me sermonibus ?<br class="calibre6"/>
<span id="x19_3" class="vn">3</span> En decies confunditis me,<br class="calibre6"/> et non erubescitis opprimentes me.<br class="calibre6"/>
<span id="x19_4" class="vn">4</span> Nempe etsi ignoravi,<br class="calibre6"/> mecum erit ignorantia mea.<br class="calibre6"/>
<span id="x19_5" class="vn">5</span> At vos contra me erigimini,<br class="calibre6"/> et arguitis me opprobriis meis.<br class="calibre6"/>
<span id="x19_6" class="vn">6</span> Saltem nunc intelligite quia Deus non æquo judicio afflixerit me,<br class="calibre6"/> et flagellis suis me cinxerit.<br class="calibre6"/>
<span id="x19_7" class="vn">7</span> Ecce clamabo, vim patiens, et nemo audiet ;<br class="calibre6"/> vociferabor, et non est qui judicet.<br class="calibre6"/>
<span id="x19_8" class="vn">8</span> Semitam meam circumsepsit, et transire non possum :<br class="calibre6"/> et in calle meo tenebras posuit.<br class="calibre6"/>
<span id="x19_9" class="vn">9</span> Spoliavit me gloria mea,<br class="calibre6"/> et abstulit coronam de capite meo.<br class="calibre6"/>
<span id="x19_10" class="vn">10</span> Destruxit me undique, et pereo :<br class="calibre6"/> et quasi evulsæ arbori abstulit spem meam.<br class="calibre6"/>
<span id="x19_11" class="vn">11</span> Iratus est contra me furor ejus,<br class="calibre6"/> et sic me habuit quasi hostem suum.<br class="calibre6"/>
<span id="x19_12" class="vn">12</span> Simul venerunt latrones ejus,<br class="calibre6"/> et fecerunt sibi viam per me,<br class="calibre6"/> et obsederunt in gyro tabernaculum meum.<br class="calibre6"/>
<span id="x19_13" class="vn">13</span> Fratres meos longe fecit a me,<br class="calibre6"/> et noti mei quasi alieni recesserunt a me.<br class="calibre6"/>
<span id="x19_14" class="vn">14</span> Dereliquerunt me propinqui mei,<br class="calibre6"/> et qui me noverant obliti sunt mei.<br class="calibre6"/>
<span id="x19_15" class="vn">15</span> Inquilini domus meæ et ancillæ meæ sicut alienum habuerunt me,<br class="calibre6"/> et quasi peregrinus fui in oculis eorum.<br class="calibre6"/>
<span id="x19_16" class="vn">16</span> Servum meum vocavi, et non respondit :<br class="calibre6"/> ore proprio deprecabar illum.<br class="calibre6"/>
<span id="x19_17" class="vn">17</span> Halitum meum exhorruit uxor mea,<br class="calibre6"/> et orabam filios uteri mei.<br class="calibre6"/>
<span id="x19_18" class="vn">18</span> Stulti quoque despiciebant me :<br class="calibre6"/> et cum ab eis recessissem, detrahebant mihi.<br class="calibre6"/>
<span id="x19_19" class="vn">19</span> Abominati sunt me quondam consiliarii mei,<br class="calibre6"/> et quem maxime diligebam, aversatus est me.<br class="calibre6"/>
<span id="x19_20" class="vn">20</span> Pelli meæ, consumptis carnibus, adhæsit os meum,<br class="calibre6"/> et derelicta sunt tantummodo labia circa dentes meos.<br class="calibre6"/>
<span id="x19_21" class="vn">21</span> Miseremini mei, miseremini mei saltem vos, amici mei,<br class="calibre6"/> quia manus Domini tetigit me.<br class="calibre6"/>
<span id="x19_22" class="vn">22</span> Quare persequimini me sicut Deus,<br class="calibre6"/> et carnibus meis saturamini ?<br class="calibre6"/>
<span id="x19_23" class="vn">23</span> Quis mihi tribuat ut scribantur sermones mei ?<br class="calibre6"/> quis mihi det ut exarentur in libro<br class="calibre6"/>
<span id="x19_24" class="vn">24</span> stylo ferreo et plumbi lamina,<br class="calibre6"/> vel celte sculpantur in silice ?<br class="calibre6"/>
<span id="x19_25" class="vn">25</span> Scio enim quod redemptor meus vivit,<br class="calibre6"/> et in novissimo die de terra surrecturus sum :<br class="calibre6"/>
<span id="x19_26" class="vn">26</span> et rursum circumdabor pelle mea,<br class="calibre6"/> et in carne mea videbo Deum meum :<br class="calibre6"/>
<span id="x19_27" class="vn">27</span> quem visurus sum ego ipse,<br class="calibre6"/> et oculi mei conspecturi sunt, et non alius :<br class="calibre6"/> reposita est hæc spes mea in sinu meo.<br class="calibre6"/>
<span id="x19_28" class="vn">28</span> Quare ergo nunc dicitis : Persequamur eum,<br class="calibre6"/> et radicem verbi inveniamus contra eum ?<br class="calibre6"/>
<span id="x19_29" class="vn">29</span> Fugite ergo a facie gladii,<br class="calibre6"/> quoniam ultor iniquitatum gladius est :<br class="calibre6"/> et scitote esse judicium.</div>
</div><div class="calibre5" id="calibre_pb_19"></div></body></html>
