<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Vocavitque Moyses omnem Israëlem, et dixit ad eum : Audi, Israël, cæremonias atque judicia, quæ ego loquor in auribus vestris hodie : discite ea, et opere complete.
<span id="x5_2" class="vn">2</span> Dominus Deus noster pepigit nobiscum fœdus in Horeb.
<span id="x5_3" class="vn">3</span> Non cum patribus nostris iniit pactum, sed nobiscum qui in præsentiarum sumus, et vivimus.
<span id="x5_4" class="vn">4</span> Facie ad faciem locutus est nobis in monte de medio ignis.
<span id="x5_5" class="vn">5</span> Ego sequester et medius fui inter Dominum et vos in tempore illo, ut annuntiarem vobis verba ejus : timuistis enim ignem, et non ascendistis in montem. Et ait :
<span id="x5_6" class="vn">6</span> Ego Dominus Deus tuus, qui eduxi te de terra Ægypti, de domo servitutis.
<span id="x5_7" class="vn">7</span> Non habebis deos alienos in conspectu meo.
<span id="x5_8" class="vn">8</span> Non facies tibi sculptile, nec similitudinem omnium, quæ in cælo sunt desuper, et quæ in terra deorsum, et quæ versantur in aquis sub terra.
<span id="x5_9" class="vn">9</span> Non adorabis ea, et non coles. Ego enim sum Dominus Deus tuus : Deus æmulator, reddens iniquitatem patrum super filios in tertiam et quartam generationem his qui oderunt me :
<span id="x5_10" class="vn">10</span> et faciens misericordiam in multa millia diligentibus me, et custodientibus præcepta mea.
<span id="x5_11" class="vn">11</span> Non usurpabis nomen Domini Dei tui frustra : quia non erit impunitus qui super re vana nomen ejus assumpserit.
<span id="x5_12" class="vn">12</span> Observa diem sabbati, ut sanctifices eum, sicut præcepit tibi Dominus Deus tuus.
<span id="x5_13" class="vn">13</span> Sex diebus operaberis, et facies omnia opera tua.
<span id="x5_14" class="vn">14</span> Septimus dies sabbati est, id est, requies Domini Dei tui. Non facies in eo quidquam operis tu, et filius tuus, et filia, servus et ancilla, et bos, et asinus, et omne jumentum tuum, et peregrinus qui est intra portas tuas : ut requiescat servus tuus, et ancilla tua, sicut et tu.
<span id="x5_15" class="vn">15</span> Memento quod et ipse servieris in Ægypto, et eduxerit te inde Dominus Deus tuus in manu forti, et brachio extento. Idcirco præcepit tibi ut observares diem sabbati.
<span id="x5_16" class="vn">16</span> Honora patrem tuum et matrem, sicut præcepit tibi Dominus Deus tuus, ut longo vivas tempore, et bene sit tibi in terra, quam Dominus Deus tuus daturus est tibi.
<span id="x5_17" class="vn">17</span> Non occides,
<span id="x5_18" class="vn">18</span> neque mœchaberis,
<span id="x5_19" class="vn">19</span> furtumque non facies :
<span id="x5_20" class="vn">20</span> nec loqueris contra proximum tuum falsum testimonium.
<span id="x5_21" class="vn">21</span> Non concupisces uxorem proximi tui : non domum, non agrum, non servum, non ancillam, non bovem, non asinum, et universa quæ illius sunt.
<span id="x5_22" class="vn">22</span> Hæc verba locutus est Dominus ad omnem multitudinem vestram in monte de medio ignis et nubis, et caliginis, voce magna, nihil addens amplius : et scripsit ea in duabus tabulis lapideis, quas tradidit mihi.<br class="calibre6"/><br class="calibre6"/>
<span id="x5_23" class="vn">23</span> Vos autem postquam audistis vocem de medio tenebrarum, et montem ardere vidistis, accessistis ad me omnes principes tribuum et majores natu, atque dixistis :
<span id="x5_24" class="vn">24</span> Ecce ostendit nobis Dominus Deus noster majestatem et magnitudinem suam : vocem ejus audivimus de medio ignis, et probavimus hodie, quod loquente Deo cum homine, vixerit homo.
<span id="x5_25" class="vn">25</span> Cur ergo moriemur, et devorabit nos ignis hic maximus ? si enim audierimus ultra vocem Domini Dei nostri, moriemur.
<span id="x5_26" class="vn">26</span> Quid est omnis caro, ut audiat vocem Dei viventis, qui de medio ignis loquitur sicut nos audivimus, et possit vivere ?
<span id="x5_27" class="vn">27</span> Tu magis accede : et audi cuncta quæ dixerit Dominus Deus noster tibi : loquerisque ad nos, et nos audientes faciemus ea.<br class="calibre6"/><br class="calibre6"/>
<span id="x5_28" class="vn">28</span> Quod cum audisset Dominus, ait ad me : Audivi vocem verborum populi hujus quæ locuti sunt tibi : bene omnia sunt locuti.
<span id="x5_29" class="vn">29</span> Quis det talem eos habere mentem, ut timeant me, et custodiant universa mandata mea in omni tempore, ut bene sit eis et filiis eorum in sempiternum ?
<span id="x5_30" class="vn">30</span> Vade et dic eis : Revertimini in tentoria vestra.
<span id="x5_31" class="vn">31</span> Tu vero hic sta mecum, et loquar tibi omnia mandata mea, et cæremonias atque judicia : quæ docebis eos, ut faciant ea in terra, quam dabo illis in possessionem.
<span id="x5_32" class="vn">32</span> Custodite igitur et facite quæ præcepit Dominus Deus vobis : non declinabitis neque ad dexteram, neque ad sinistram :
<span id="x5_33" class="vn">33</span> sed per viam, quam præcepit Dominus Deus vester, ambulabitis, ut vivatis, et bene sit vobis, et protelentur dies in terra possessionis vestræ.
</div><div class="calibre5" id="calibre_pb_5"></div></body></html>
