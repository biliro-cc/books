<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judith - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Tunc miserunt legatos suos universarum urbium ac provinciarum reges ac principes, Syriæ scilicet Mesopotamiæ, et Syriæ Sobal, et Libyæ, atque Ciliciæ : qui venientes ad Holofernem, dixerunt :
<span id="x3_2" class="vn">2</span> Desinat indignatio tua circa nos : melius est enim ut viventes serviamus Nabuchodonosor regi magno, et subditi simus tibi, quam morientes cum interitu nostro ipsi servitutis nostræ damna patiamur.
<span id="x3_3" class="vn">3</span> Omnis civitas nostra, omnisque possessio, omnes montes, et colles, et campi, et armenta boum, gregesque ovium, et caprarum, equorumque et camelorum, et universæ facultates nostræ atque familiæ, in conspectu tuo sunt :
<span id="x3_4" class="vn">4</span> sint omnia nostra sub lege tua.
<span id="x3_5" class="vn">5</span> Nos, et filii nostri, servi tui sumus.
<span id="x3_6" class="vn">6</span> Veni nobis pacificus dominus, et utere servitio nostro, sicut placuerit tibi.
<span id="x3_7" class="vn">7</span> Tunc descendit de montibus cum equitibus in virtute magna, et obtinuit omnem civitatem, et omnem inhabitantem terram.
<span id="x3_8" class="vn">8</span> De universis autem urbibus assumpsit sibi auxiliarios viros fortes, et electos ad bellum.
<span id="x3_9" class="vn">9</span> Tantusque metus provinciis illis incubuit, ut universarum urbium habitatores principes et honorati simul cum populis exirent obviam venienti,
<span id="x3_10" class="vn">10</span> excipientes eum cum coronis et lampadibus, ducentes choros in tympanis et tibiis.
<span id="x3_11" class="vn">11</span> Nec ista tamen facientes, ferocitatem ejus pectoris mitigare potuerunt :
<span id="x3_12" class="vn">12</span> nam et civitates eorum destruxit, et lucos eorum excidit.
<span id="x3_13" class="vn">13</span> Præceperat enim illi Nabuchodonosor rex, ut omnes deos terræ exterminaret, videlicet ut ipse solus diceretur deus ab his nationibus quæ potuissent Holofernis potentia subjugari.
<span id="x3_14" class="vn">14</span> Pertransiens autem Syriam Sobal, et omnem Apameam, omnemque Mesopotamiam, venit ad Idumæos in terram Gabaa,
<span id="x3_15" class="vn">15</span> accepitque civitates eorum, et sedit ibi per triginta dies, in quibus diebus adunari præcepit universum exercitum virtutis suæ.
</div><div class="calibre5" id="calibre_pb_3"></div></body></html>
