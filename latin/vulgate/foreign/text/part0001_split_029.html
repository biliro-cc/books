<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c29" id="c29"><span class="chapter-num">29</span></a> <span id="x29_1" class="vn">1</span> Profectus ergo Jacob venit in terram orientalem.
<span id="x29_2" class="vn">2</span> Et vidit puteum in agro, tres quoque greges ovium accubantes juxta eum : nam ex illo adaquabantur pecora, et os ejus grandi lapide claudebatur.
<span id="x29_3" class="vn">3</span> Morisque erat ut cunctis ovibus congregatis devolverent lapidem, et refectis gregibus rursum super os putei ponerent.
<span id="x29_4" class="vn">4</span> Dixitque ad pastores : Fratres, unde estis ? Qui responderunt : De Haran.
<span id="x29_5" class="vn">5</span> Quos interrogans, Numquid, ait, nostis Laban filium Nachor ? Dixerunt : Novimus.
<span id="x29_6" class="vn">6</span> Sanusne est ? inquit. Valet, inquiunt : et ecce Rachel filia ejus venit cum grege suo.
<span id="x29_7" class="vn">7</span> Dixitque Jacob : Adhuc multum diei superest, nec est tempus ut reducantur ad caulas greges : date ante potum ovibus, et sic eas ad pastum reducite.
<span id="x29_8" class="vn">8</span> Qui responderunt : Non possumus, donec omnia pecora congregentur, et amoveamus lapidem de ore putei, ut adaquemus greges.
<span id="x29_9" class="vn">9</span> Adhuc loquebantur, et ecce Rachel veniebat cum ovibus patris sui : nam gregem ipsa pascebat.
<span id="x29_10" class="vn">10</span> Quam cum vidisset Jacob, et sciret consobrinam suam, ovesque Laban avunculi sui, amovit lapidem quo puteus claudebatur.
<span id="x29_11" class="vn">11</span> Et adaquato grege, osculatus est eam : et elevata voce flevit,
<span id="x29_12" class="vn">12</span> et indicavit ei quod frater esset patris sui, et filius Rebeccæ : at illa festinans nuntiavit patri suo.
<span id="x29_13" class="vn">13</span> Qui cum audisset venisse Jacob filium sororis suæ, cucurrit obviam ei : complexusque eum, et in oscula ruens, duxit in domum suam. Auditis autem causis itineris,
<span id="x29_14" class="vn">14</span> respondit : Os meum es, et caro mea. Et postquam impleti sunt dies mensis unius,
<span id="x29_15" class="vn">15</span> dixit ei : Num quia frater meus es, gratis servies mihi ? dic quid mercedis accipias.<br class="calibre6"/><br class="calibre6"/>
<span id="x29_16" class="vn">16</span> Habebat vero duas filias : nomen majoris Lia, minor vero appellabatur Rachel.
<span id="x29_17" class="vn">17</span> Sed Lia lippis erat oculis : Rachel decora facie, et venusto aspectu.
<span id="x29_18" class="vn">18</span> Quam diligens Jacob, ait : Serviam tibi pro Rachel filia tua minore, septem annis.
<span id="x29_19" class="vn">19</span> Respondit Laban : Melius est ut tibi eam dem quam alteri viro : mane apud me.
<span id="x29_20" class="vn">20</span> Servivit ergo Jacob pro Rachel septem annis : et videbantur illi pauci dies præ amoris magnitudine.
<span id="x29_21" class="vn">21</span> Dixitque ad Laban : Da mihi uxorem meam : quia jam tempus impletum est, ut ingrediar ad illam.
<span id="x29_22" class="vn">22</span> Qui vocatis multis amicorum turbis ad convivium, fecit nuptias.
<span id="x29_23" class="vn">23</span> Et vespere Liam filiam suam introduxit ad eum,
<span id="x29_24" class="vn">24</span> dans ancillam filiæ, Zelpham nomine. Ad quam cum ex more Jacob fuisset ingressus, facto mane vidit Liam :
<span id="x29_25" class="vn">25</span> et dixit ad socerum suum : Quid est quod facere voluisti ? nonne pro Rachel servivi tibi ? quare imposuisti mihi ?
<span id="x29_26" class="vn">26</span> Respondit Laban : Non est in loco nostro consuetudinis, ut minores ante tradamus ad nuptias.
<span id="x29_27" class="vn">27</span> Imple hebdomadam dierum hujus copulæ : et hanc quoque dabo tibi pro opere quo serviturus es mihi septem annis aliis.
<span id="x29_28" class="vn">28</span> Acquievit placito : et hebdomada transacta, Rachel duxit uxorem :
<span id="x29_29" class="vn">29</span> cui pater servam Balam tradiderat.
<span id="x29_30" class="vn">30</span> Tandemque potitus optatis nuptiis, amorem sequentis priori prætulit, serviens apud eum septem annis aliis.<br class="calibre6"/><br class="calibre6"/>
<span id="x29_31" class="vn">31</span> Videns autem Dominus quod despiceret Liam, aperuit vulvam ejus, sorore sterili permanente.
<span id="x29_32" class="vn">32</span> Quæ conceptum genuit filium, vocavitque nomen ejus Ruben, dicens : Vidit Dominus humilitatem meam : nunc amabit me vir meus.
<span id="x29_33" class="vn">33</span> Rursumque concepit et peperit filium, et ait : Quoniam audivit me Dominus haberi contemptui, dedit etiam istum mihi ; vocavitque nomen ejus Simeon.
<span id="x29_34" class="vn">34</span> Concepitque tertio, et genuit alium filium : dixitque : Nunc quoque copulabitur mihi maritus meus : eo quod pepererim ei tres filios : et idcirco appellavit nomen ejus Levi.
<span id="x29_35" class="vn">35</span> Quarto concepit, et peperit filium, et ait : Modo confitebor Domino, et ob hoc vocavit eum Judam : cessavitque parere.
</div><div class="calibre5" id="calibre_pb_29"></div></body></html>
