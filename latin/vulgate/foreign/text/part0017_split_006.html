<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Profectus est autem Tobias, et canis secutus est eum, et mansit prima mansione juxta fluvium Tigris.
<span id="x6_2" class="vn">2</span> Et exivit ut lavaret pedes suos, et ecce piscis immanis exivit ad devorandum eum.
<span id="x6_3" class="vn">3</span> Quem expavescens Tobias clamavit voce magna, dicens : Domine, invadit me.
<span id="x6_4" class="vn">4</span> Et dixit ei angelus : Apprehende branchiam ejus, et trahe eum ad te. Quod cum fecisset, attraxit eum in siccum, et palpitare cœpit ante pedes ejus.
<span id="x6_5" class="vn">5</span> Tunc dixit ei angelus : Exentera hunc piscem, et cor ejus, et fel, et jecur repone tibi : sunt enim hæc necessaria ad medicamenta utiliter.
<span id="x6_6" class="vn">6</span> Quod cum fecisset, assavit carnes ejus, et secum tulerunt in via : cetera salierunt, quæ sufficerent eis, quousque pervenirent in Rages civitatem Medorum.
<span id="x6_7" class="vn">7</span> Tunc interrogavit Tobias angelum, et dixit ei : Obsecro te, Azaria frater, ut dicas mihi quod remedium habebunt ista, quæ de pisce servare jussisti ?
<span id="x6_8" class="vn">8</span> Et respondens angelus, dixit ei : Cordis ejus particulam si super carbones ponas, fumus ejus extricat omne genus dæmoniorum sive a viro, sive a muliere, ita ut ultra non accedat ad eos.
<span id="x6_9" class="vn">9</span> Et fel valet ad ungendos oculos in quibus fuerit albugo, et sanabuntur.<br class="calibre6"/><br class="calibre6"/>
<span id="x6_10" class="vn">10</span> Et dixit ei Tobias : Ubi vis ut maneamus ?
<span id="x6_11" class="vn">11</span> Respondensque angelus, ait : Est hic Raguel nomine, vir propinquus de tribu tua, et hic habet filiam nomine Saram, sed neque masculum neque feminam ullam habet aliam præter eam.
<span id="x6_12" class="vn">12</span> Tibi debetur omnis substantia ejus, et oportet eam te accipere conjugem.
<span id="x6_13" class="vn">13</span> Pete ergo eam a patre ejus, et dabit tibi eam in uxorem.
<span id="x6_14" class="vn">14</span> Tunc respondit Tobias, et dixit : Audio quia tradita est septem viris, et mortui sunt : sed et hoc audivi, quia dæmonium occidit illos.
<span id="x6_15" class="vn">15</span> Timeo ergo, ne forte et mihi hæc eveniant : et cum sim unicus parentibus meis, deponam senectutem illorum cum tristitia ad inferos.
<span id="x6_16" class="vn">16</span> Tunc angelus Raphaël dixit ei : Audi me, et ostendam tibi qui sunt, quibus prævalere potest dæmonium.
<span id="x6_17" class="vn">17</span> Hi namque qui conjugium ita suscipiunt, ut Deum a se et a sua mente excludant, et suæ libidini ita vacent sicut equus et mulus quibus non est intellectus : habet potestatem dæmonium super eos.
<span id="x6_18" class="vn">18</span> Tu autem cum acceperis eam, ingressus cubiculum, per tres dies continens esto ab ea, et nihil aliud nisi orationibus vacabis cum ea.
<span id="x6_19" class="vn">19</span> Ipsa autem nocte, incenso jecore piscis, fugabitur dæmonium.
<span id="x6_20" class="vn">20</span> Secunda vero nocte in copulatione sanctorum patriarcharum admitteris.
<span id="x6_21" class="vn">21</span> Tertia autem nocte, benedictionem consequeris, ut filii ex vobis procreentur incolumes.
<span id="x6_22" class="vn">22</span> Transacta autem tertia nocte, accipies virginem cum timore Domini, amore filiorum magis quam libidine ductus, ut in semine Abrahæ benedictionem in filiis consequaris.
</div><div class="calibre5" id="calibre_pb_6"></div></body></html>
