<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c9" id="c9"><span class="chapter-num">9</span></a> <span id="x9_1" class="vn">1</span> Tunc vocavit Tobias angelum ad se, quem quidem hominem existimabat, dixitque ei : Azaria frater, peto ut auscultes verba mea.
<span id="x9_2" class="vn">2</span> Si meipsum tradam tibi servum, non ero condignus providentiæ tuæ :
<span id="x9_3" class="vn">3</span> tamen obsecro te ut assumas tibi animalia sive servitia, et vadas ad Gabelum in Rages civitatem Medorum, reddasque ei chirographum suum, et recipias ab eo pecuniam, et roges eum venire ad nuptias meas.
<span id="x9_4" class="vn">4</span> Scis enim ipse quoniam numerat pater meus dies, et si tardavero una die plus, contristatur anima ejus.
<span id="x9_5" class="vn">5</span> Et certe vides quomodo adjuravit me Raguel, cujus adjuramentum spernere non possum.
<span id="x9_6" class="vn">6</span> Tunc Raphaël assumens quatuor ex servis Raguelis, et duos camelos, in Rages civitatem Medorum perrexit : et inveniens Gabelum, reddidit ei chirographum suum, et recepit ab eo omnem pecuniam.
<span id="x9_7" class="vn">7</span> Indicavitque ei de Tobia filio Tobiæ omnia quæ gesta sunt, fecitque eum secum venire ad nuptias.
<span id="x9_8" class="vn">8</span> Cumque ingressus esset domum Raguelis, invenit Tobiam discumbentem : et exiliens, osculati sunt se invicem : et flevit Gabelus, benedixitque Deum,
<span id="x9_9" class="vn">9</span> et dixit : Benedicat te Deus Israël, quia filius es optimi viri et justi, et timentis Deum, et eleemosynas facientis :
<span id="x9_10" class="vn">10</span> et dicatur benedictio super uxorem tuam, et super parentes vestros,
<span id="x9_11" class="vn">11</span> et videatis filios vestros, et filios filiorum vestrorum, usque in tertiam et quartam generationem : et sit semen vestrum benedictum a Deo Israël, qui regnat in sæcula sæculorum.
<span id="x9_12" class="vn">12</span> Cumque omnes dixissent : Amen : accesserunt ad convivium : sed et cum timore Domini nuptiarum convivium exercebant.
</div><div class="calibre5" id="calibre_pb_9"></div></body></html>
