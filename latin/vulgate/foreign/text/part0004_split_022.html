<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Profectique castrametati sunt in campestribus Moab, ubi trans Jordanem Jericho sita est.
<span id="x22_2" class="vn">2</span> Videns autem Balac filius Sephor omnia quæ fecerat Israël Amorrhæo,
<span id="x22_3" class="vn">3</span> et quod pertimuissent eum Moabitæ, et impetum ejus ferre non possent,
<span id="x22_4" class="vn">4</span> dixit ad majores natu Madian : Ita delebit hic populus omnes, qui in nostris finibus commorantur, quomodo solet bos herbas usque ad radices carpere. Ipse erat eo tempore rex in Moab.
<span id="x22_5" class="vn">5</span> Misit ergo nuntios ad Balaam filium Beor ariolum, qui habitabat super flumen terræ filiorum Ammon, ut vocarent eum, et dicerent : Ecce egressus est populus ex Ægypto, qui operuit superficiem terræ, sedens contra me.
<span id="x22_6" class="vn">6</span> Veni igitur, et maledic populo huic, quia fortior me est : si quomodo possim percutere et ejicere eum de terra mea. Novi enim quod benedictus sit cui benedixeris, et maledictus in quem maledicta congesseris.
<span id="x22_7" class="vn">7</span> Perrexeruntque seniores Moab, et majores natu Madian, habentes divinationis pretium in manibus. Cumque venissent ad Balaam, et narrassent ei omnia verba Balac,
<span id="x22_8" class="vn">8</span> ille respondit : Manete hic nocte, et respondebo quidquid mihi dixerit Dominus. Manentibus illis apud Balaam, venit Deus, et ait ad eum :
<span id="x22_9" class="vn">9</span> Quid sibi volunt homines isti apud te ?
<span id="x22_10" class="vn">10</span> Respondit : Balac filius Sephor rex Moabitarum misit ad me,
<span id="x22_11" class="vn">11</span> dicens : Ecce populus qui egressus est de Ægypto, operuit superficiem terræ : veni, et maledic ei, si quomodo possim pugnans abigere eum.
<span id="x22_12" class="vn">12</span> Dixitque Deus ad Balaam : Noli ire cum eis, neque maledicas populo : quia benedictus est.
<span id="x22_13" class="vn">13</span> Qui mane consurgens dixit ad principes : Ite in terram vestram, quia prohibuit me Dominus venire vobiscum.
<span id="x22_14" class="vn">14</span> Reversi principes dixerunt ad Balac : Noluit Balaam venire nobiscum.<br class="calibre6"/><br class="calibre6"/>
<span id="x22_15" class="vn">15</span> Rursum ille multo plures et nobiliores quam ante miserat, misit.
<span id="x22_16" class="vn">16</span> Qui cum venissent ad Balaam, dixerunt : Sic dicit Balac filius Sephor : Ne cuncteris venire ad me :
<span id="x22_17" class="vn">17</span> paratus sum honorare te, et quidquid volueris, dabo tibi : veni, et maledic populo isti.
<span id="x22_18" class="vn">18</span> Respondit Balaam : Si dederit mihi Balac plenam domum suam argenti et auri, non potero immutare verbum Domini Dei mei, ut vel plus, vel minus loquar.
<span id="x22_19" class="vn">19</span> Obsecro ut hic maneatis etiam hac nocte, et scire queam quid mihi rursum respondeat Dominus.
<span id="x22_20" class="vn">20</span> Venit ergo Deus ad Balaam nocte, et ait ei : Si vocare te venerunt homines isti, surge, et vade cum eis : ita dumtaxat, ut quod tibi præcepero, facias.
<span id="x22_21" class="vn">21</span> Surrexit Balaam mane, et strata asina sua profectus est cum eis.<br class="calibre6"/><br class="calibre6"/>
<span id="x22_22" class="vn">22</span> Et iratus est Deus. Stetitque angelus Domini in via contra Balaam, qui insidebat asinæ, et duos pueros habebat secum.
<span id="x22_23" class="vn">23</span> Cernens asina angelum stantem in via, evaginato gladio, avertit se de itinere, et ibat per agrum. Quam cum verberaret Balaam, et vellet ad semitam reducere,
<span id="x22_24" class="vn">24</span> stetit angelus in angustiis duarum maceriarum, quibus vineæ cingebantur.
<span id="x22_25" class="vn">25</span> Quem videns asina, junxit se parieti, et attrivit sedentis pedem. At ille iterum verberabat eam :
<span id="x22_26" class="vn">26</span> et nihilominus angelus ad locum angustum transiens, ubi nec ad dexteram, nec ad sinistram poterat deviare, obvius stetit.
<span id="x22_27" class="vn">27</span> Cumque vidisset asina stantem angelum, concidit sub pedibus sedentis : qui iratus, vehementius cædebat fuste latera ejus.
<span id="x22_28" class="vn">28</span> Aperuitque Dominus os asinæ, et locuta est : Quid feci tibi ? cur percutis me ecce jam tertio ?
<span id="x22_29" class="vn">29</span> Respondit Balaam : Quia commeruisti, et illusisti mihi : utinam haberem gladium, ut te percuterem !
<span id="x22_30" class="vn">30</span> Dixit asina : Nonne animal tuum sum, cui semper sedere consuevisti usque in præsentem diem ? dic quid simile umquam fecerim tibi. At ille ait : Numquam.
<span id="x22_31" class="vn">31</span> Protinus aperuit Dominus oculos Balaam, et vidit angelum stantem in via, evaginato gladio, adoravitque eum pronus in terram.
<span id="x22_32" class="vn">32</span> Cui angelus : Cur, inquit, tertio verberas asinam tuam ? ego veni ut adversarer tibi, quia perversa est via tua, mihique contraria :
<span id="x22_33" class="vn">33</span> et nisi asina declinasset de via, dans locum resistenti, te occidissem, et illa viveret.<br class="calibre6"/><br class="calibre6"/>
<span id="x22_34" class="vn">34</span> Dixit Balaam : Peccavi, nesciens quod tu stares contra me : et nunc si displicet tibi ut vadam, revertar.
<span id="x22_35" class="vn">35</span> Ait angelus : Vade cum istis, et cave ne aliud quam præcepero tibi loquaris. Ivit igitur cum principibus.
<span id="x22_36" class="vn">36</span> Quod cum audisset Balac, egressus est in occursum ejus in oppido Moabitarum, quod situm est in extremis finibus Arnon.
<span id="x22_37" class="vn">37</span> Dixitque ad Balaam : Misi nuntios ut vocarent te : cur non statim venisti ad me ? an quia mercedem adventui tuo reddere nequeo ?
<span id="x22_38" class="vn">38</span> Cui ille respondit : Ecce adsum : numquid loqui potero aliud, nisi quod Deus posuerit in ore meo ?
<span id="x22_39" class="vn">39</span> Perrexerunt ergo simul, et venerunt in urbem, quæ in extremis regni ejus finibus erat.
<span id="x22_40" class="vn">40</span> Cumque occidisset Balac boves et oves, misit ad Balaam, et principes qui cum eo erant, munera.
<span id="x22_41" class="vn">41</span> Mane autem facto, duxit eum ad excelsa Baal, et intuitus est extremam partem populi.
</div><div class="calibre5" id="calibre_pb_22"></div></body></html>
