<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Et venerunt universæ tribus Israël ad David in Hebron, dicentes : Ecce nos os tuum et caro tua sumus.
<span id="x5_2" class="vn">2</span> Sed et heri et nudiustertius cum esset Saul rex super nos, tu eras educens et reducens Israël : dixit autem Dominus ad te : Tu pasces populum meum Israël, et tu eris dux super Israël.
<span id="x5_3" class="vn">3</span> Venerunt quoque et seniores Israël ad regem in Hebron, et percussit cum eis rex David fœdus in Hebron coram Domino : unxeruntque David in regem super Israël.
<span id="x5_4" class="vn">4</span> Filius triginta annorum erat David cum regnare cœpisset, et quadraginta annis regnavit.
<span id="x5_5" class="vn">5</span> In Hebron regnavit super Judam septem annis et sex mensibus : in Jerusalem autem regnavit triginta tribus annis super omnem Israël et Judam.<br class="calibre6"/><br class="calibre6"/>
<span id="x5_6" class="vn">6</span> Et abiit rex, et omnes viri qui erant cum eo, in Jerusalem, ad Jebusæum habitatorem terræ : dictumque est David ab eis : Non ingredieris huc, nisi abstuleris cæcos et claudos dicentes : Non ingredietur David huc.
<span id="x5_7" class="vn">7</span> Cepit autem David arcem Sion : hæc est civitas David.
<span id="x5_8" class="vn">8</span> Proposuerat enim David in die illa præmium, qui percussisset Jebusæum, et tetigisset domatum fistulas, et abstulisset cæcos et claudos odientes animam David. Idcirco dicitur in proverbio : Cæcus et claudus non intrabunt in templum.
<span id="x5_9" class="vn">9</span> Habitavit autem David in arce, et vocavit eam civitatem David : et ædificavit per gyrum a Mello et intrinsecus.
<span id="x5_10" class="vn">10</span> Et ingrediebatur proficiens atque succrescens, et Dominus Deus exercituum erat cum eo.
<span id="x5_11" class="vn">11</span> Misit quoque Hiram rex Tyri nuntios ad David, et ligna cedrina, et artifices lignorum, artificesque lapidum ad parietes : et ædificaverunt domum David.
<span id="x5_12" class="vn">12</span> Et cognovit David quoniam confirmasset eum Dominus regem super Israël, et quoniam exaltasset regnum ejus super populum suum Israël.
<span id="x5_13" class="vn">13</span> Accepit ergo David adhuc concubinas et uxores de Jerusalem, postquam venerat de Hebron : natique sunt David et alii filii et filiæ :
<span id="x5_14" class="vn">14</span> et hæc nomina eorum, qui nati sunt ei in Jerusalem : Samua, et Sobab, et Nathan, et Salomon,
<span id="x5_15" class="vn">15</span> et Jebahar, et Elisua, et Nepheg,
<span id="x5_16" class="vn">16</span> et Japhia, et Elisama, et Elioda, et Eliphaleth.<br class="calibre6"/><br class="calibre6"/>
<span id="x5_17" class="vn">17</span> Audierunt ergo Philisthiim quod unxissent David in regem super Israël, et ascenderunt universi ut quærerent David : quod cum audisset David, descendit in præsidium.
<span id="x5_18" class="vn">18</span> Philisthiim autem venientes diffusi sunt in valle Raphaim.
<span id="x5_19" class="vn">19</span> Et consuluit David Dominum, dicens : Si ascendam ad Philisthiim ? et si dabis eos in manu mea ? Et dixit Dominus ad David : Ascende, quia tradens dabo Philisthiim in manu tua.
<span id="x5_20" class="vn">20</span> Venit ergo David in Baal Pharasim : et percussit eos ibi, et dixit : Divisit Dominus inimicos meos coram me, sicut dividuntur aquæ. Propterea vocatum est nomen loci illius, Baal Pharasim.
<span id="x5_21" class="vn">21</span> Et reliquerunt ibi sculptilia sua, quæ tulit David et viri ejus.
<span id="x5_22" class="vn">22</span> Et addiderunt adhuc Philisthiim ut ascenderent, et diffusi sunt in valle Raphaim.
<span id="x5_23" class="vn">23</span> Consuluit autem David Dominum : Si ascendam contra Philisthæos, et tradas eos in manus meas ? Qui respondit : Non ascendas contra eos, sed gyra post tergum eorum, et venies ad eos ex adverso pyrorum.
<span id="x5_24" class="vn">24</span> Et cum audieris sonitum gradientis in cacumine pyrorum, tunc inibis prælium : quia tunc egredietur Dominus ante faciem tuam, ut percutiat castra Philisthiim.
<span id="x5_25" class="vn">25</span> Fecit itaque David sicut præceperat ei Dominus, et percussit Philisthiim de Gabaa usque dum venias Gezer.
</div><div class="calibre5" id="calibre_pb_5"></div></body></html>
