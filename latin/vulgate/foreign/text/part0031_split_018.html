<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c18" id="c18"><span class="chapter-num">18</span></a> <span id="x18_1" class="vn">1</span> Et factus est sermo Domini ad me, dicens :
<span id="x18_2" class="vn">2</span> Quid est quod inter vos parabolam vertitis in proverbium istud in terra Israël, dicentes : Patres comederunt uvam acerbam, et dentes filiorum obstupescunt ?
<span id="x18_3" class="vn">3</span> Vivo ego, dicit Dominus Deus, si erit ultra vobis parabola hæc in proverbium in Israël.
<span id="x18_4" class="vn">4</span> Ecce omnes animæ meæ sunt : ut anima patris, ita et anima filii mea est : anima quæ peccaverit, ipsa morietur.
<span id="x18_5" class="vn">5</span> Et vir si fuerit justus, et fecerit judicium et justitiam,
<span id="x18_6" class="vn">6</span> in montibus non comederit, et oculos suos non levaverit ad idola domus Israël : et uxorem proximi sui non violaverit, et ad mulierem menstruatam non accesserit :
<span id="x18_7" class="vn">7</span> et hominem non contristaverit, pignus debitori reddiderit, per vim nihil rapuerit : panem suum esurienti dederit, et nudum operuerit vestimento :
<span id="x18_8" class="vn">8</span> ad usuram non commodaverit, et amplius non acceperit : ab iniquitate averterit manum suam, et judicium verum fecerit inter virum et virum :
<span id="x18_9" class="vn">9</span> in præceptis meis ambulaverit, et judicia mea custodierit, ut faciat veritatem : hic justus est ; vita vivet, ait Dominus Deus.
<span id="x18_10" class="vn">10</span> Quod si genuerit filium latronem, effundentem sanguinem, et fecerit unum de istis :
<span id="x18_11" class="vn">11</span> et hæc quidem omnia non facientem, sed in montibus comedentem, et uxorem proximi sui polluentem :
<span id="x18_12" class="vn">12</span> egenum et pauperem contristantem, rapientem rapinas, pignus non reddentem, et ad idola levantem oculos suos, abominationem facientem :
<span id="x18_13" class="vn">13</span> ad usuram dantem, et amplius accipientem : numquid vivet ? Non vivet : cum universa hæc detestanda fecerit, morte morietur ; sanguis ejus in ipso erit.
<span id="x18_14" class="vn">14</span> Quod si genuerit filium, qui videns omnia peccata patris sui quæ fecit, timuerit, et non fecerit simile eis :
<span id="x18_15" class="vn">15</span> super montes non comederit, et oculos suos non levaverit ad idola domus Israël, et uxorem proximi sui non violaverit :
<span id="x18_16" class="vn">16</span> et virum non contristaverit, pignus non retinuerit, et rapinam non rapuerit : panem suum esurienti dederit, et nudum operuerit vestimento :
<span id="x18_17" class="vn">17</span> a pauperis injuria averterit manum suam, usuram et superabundantiam non acceperit, judicia mea fecerit, in præceptis meis ambulaverit : hic non morietur in iniquitate patris sui, sed vita vivet.
<span id="x18_18" class="vn">18</span> Pater ejus, quia calumniatus est, et vim fecit fratri, et malum operatus est in medio populi sui, ecce mortuus est in iniquitate sua.
<span id="x18_19" class="vn">19</span> Et dicitis : Quare non portavit filius iniquitatem patris ? Videlicet quia filius judicium et justitiam operatus est, omnia præcepta mea custodivit, et fecit illa, vivet vita.
<span id="x18_20" class="vn">20</span> Anima quæ peccaverit, ipsa morietur : filius non portabit iniquitatem patris, et pater non portabit iniquitatem filii : justitia justi super eum erit, et impietas impii erit super eum.<br class="calibre6"/><br class="calibre6"/>
<span id="x18_21" class="vn">21</span> Si autem impius egerit pœnitentiam ab omnibus peccatis suis quæ operatus est, et custodierit omnia præcepta mea, et fecerit judicium et justitiam, vita vivet, et non morietur.
<span id="x18_22" class="vn">22</span> Omnium iniquitatum ejus quas operatus est, non recordabor : in justitia sua quam operatus est, vivet.
<span id="x18_23" class="vn">23</span> Numquid voluntatis meæ est mors impii, dicit Dominus Deus, et non ut convertatur a viis suis, et vivat ?
<span id="x18_24" class="vn">24</span> Si autem averterit se justus a justitia sua, et fecerit iniquitatem secundum omnes abominationes quas operari solet impius, numquid vivet ? Omnes justitiæ ejus quas fecerat, non recordabuntur : in prævaricatione qua prævaricatus est, et in peccato suo quod peccavit, in ipsis morietur.<br class="calibre6"/><br class="calibre6"/>
<span id="x18_25" class="vn">25</span> Et dixistis : Non est æqua via Domini ! Audite ergo, domus Israël : numquid via mea non est æqua, et non magis viæ vestræ pravæ sunt ?
<span id="x18_26" class="vn">26</span> Cum enim averterit se justus a justitia sua, et fecerit iniquitatem, morietur in eis : in injustitia quam operatus est morietur.
<span id="x18_27" class="vn">27</span> Et cum averterit se impius ab impietate sua quam operatus est, et fecerit judicium et justitiam, ipse animam suam vivificabit :
<span id="x18_28" class="vn">28</span> considerans enim, et avertens se ab omnibus iniquitatibus suis quas operatus est, vita vivet, et non morietur.
<span id="x18_29" class="vn">29</span> Et dicunt filii Israël : Non est æqua via Domini ! Numquid viæ meæ non sunt æquæ, domus Israël, et non magis viæ vestræ pravæ ?
<span id="x18_30" class="vn">30</span> Idcirco unumquemque juxta vias suas judicabo, domus Israël, ait Dominus Deus. Convertimini, et agite pœnitentiam ab omnibus iniquitatibus vestris, et non erit vobis in ruinam iniquitas.
<span id="x18_31" class="vn">31</span> Projicite a vobis omnes prævaricationes vestras in quibus prævaricati estis, et facite vobis cor novum, et spiritum novum : et quare moriemini, domus Israël ?
<span id="x18_32" class="vn">32</span> Quia nolo mortem morientis, dicit Dominus Deus : revertimini, et vivite.
</div><div class="calibre5" id="calibre_pb_18"></div></body></html>
