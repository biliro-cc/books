<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Corinthios I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Paulus vocatus Apostolus Jesu Christi per voluntatem Dei, et Sosthenes frater,
<span id="x1_2" class="vn">2</span> ecclesiæ Dei, quæ est Corinthi, sanctificatis in Christo Jesu, vocatis sanctis, cum omnibus qui invocant nomen Domini nostri Jesu Christi, in omni loco ipsorum et nostro.
<span id="x1_3" class="vn">3</span> Gratia vobis, et pax a Deo Patre nostro, et Domino Jesu Christo.<br class="calibre6"/><br class="calibre6"/>
<span id="x1_4" class="vn">4</span> Gratias ago Deo meo semper pro vobis in gratia Dei, quæ data est vobis in Christo Jesu :
<span id="x1_5" class="vn">5</span> quod in omnibus divites facti estis in illo, in omni verbo, et in omni scientia.
<span id="x1_6" class="vn">6</span> Sicut testimonium Christi confirmatum est in vobis :
<span id="x1_7" class="vn">7</span> ita ut nihil vobis desit in ulla gratia, exspectantibus revelationem Domini nostri Jesu Christi,
<span id="x1_8" class="vn">8</span> qui et confirmabit vos usque in finem sine crimine, in die adventus Domini nostri Jesu Christi.
<span id="x1_9" class="vn">9</span> Fidelis Deus : per quem vocati estis in societatem filii ejus Jesu Christi Domini nostri.<br class="calibre6"/><br class="calibre6"/>
<span id="x1_10" class="vn">10</span> Obsecro autem vos fratres per nomen Domini nostri Jesu Christi : ut idipsum dicatis omnes, et non sint in vobis schismata : sitis autem perfecti in eodem sensu, et in eadem sententia.
<span id="x1_11" class="vn">11</span> Significatum est enim mihi de vobis fratres mei ab iis, qui sunt Chloës, quia contentiones sunt inter vos.
<span id="x1_12" class="vn">12</span> Hoc autem dico, quod unusquisque vestrum dicit : Ego quidem sum Pauli : ego autem Apollo : ego vero Cephæ : ego autem Christi.
<span id="x1_13" class="vn">13</span> Divisus est Christus ? numquid Paulus crucifixus est pro vobis ? aut in nomine Pauli baptizati estis ?
<span id="x1_14" class="vn">14</span> Gratias ago Deo, quod neminem vestrum baptizavi, nisi Crispum et Caium :
<span id="x1_15" class="vn">15</span> ne quis dicat quod in nomine meo baptizati estis.
<span id="x1_16" class="vn">16</span> Baptizavi autem et Stephanæ domum : ceterum nescio si quem alium baptizaverim.
<span id="x1_17" class="vn">17</span> Non enim misit me Christus baptizare, sed evangelizare : non in sapientia verbi, ut non evacuetur crux Christi.<br class="calibre6"/><br class="calibre6"/>
<span id="x1_18" class="vn">18</span> Verbum enim crucis pereuntibus quidem stultitia est : iis autem qui salvi fiunt, id est nobis, Dei virtus est.
<span id="x1_19" class="vn">19</span> Scriptum est enim : Perdam sapientiam sapientium, et prudentiam prudentium reprobabo.
<span id="x1_20" class="vn">20</span> Ubi sapiens ? ubi scriba ? ubi conquisitor hujus sæculi ? Nonne stultam fecit Deus sapientiam hujus mundi ?
<span id="x1_21" class="vn">21</span> Nam quia in Dei sapientia non cognovit mundus per sapientiam Deum : placuit Deo per stultitiam prædicationis salvos facere credentes.
<span id="x1_22" class="vn">22</span> Quoniam et Judæi signa petunt, et Græci sapientiam quærunt :
<span id="x1_23" class="vn">23</span> nos autem prædicamus Christum crucifixum : Judæis quidem scandalum, gentibus autem stultitiam,
<span id="x1_24" class="vn">24</span> ipsis autem vocatis Judæis, atque Græcis Christum Dei virtutem, et Dei sapientia :
<span id="x1_25" class="vn">25</span> quia quod stultum est Dei, sapientius est hominibus : et quod infirmum est Dei, fortius est hominibus.
<span id="x1_26" class="vn">26</span> Videte enim vocationem vestram, fratres, quia non multi sapientes secundum carnem, non multi potentes, non multi nobiles :
<span id="x1_27" class="vn">27</span> sed quæ stulta sunt mundi elegit Deus, ut confundat sapientes : et infirma mundi elegit Deus, ut confundat fortia :
<span id="x1_28" class="vn">28</span> et ignobilia mundi, et contemptibilia elegit Deus, et ea quæ non sunt, ut ea quæ sunt destrueret :
<span id="x1_29" class="vn">29</span> ut non glorietur omnis caro in conspectu ejus.
<span id="x1_30" class="vn">30</span> Ex ipso autem vos estis in Christo Jesu, qui factus est nobis sapientia a Deo, et justitia, et sanctificatio, et redemptio :
<span id="x1_31" class="vn">31</span> ut quemadmodum scriptum est : Qui gloriatur, in Domino glorietur.
</div><div class="calibre5" id="calibre_pb_1"></div></body></html>
