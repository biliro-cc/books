<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Josue - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Jericho autem clausa erat atque munita, timore filiorum Israël, et nullus egredi audebat aut ingredi.
<span id="x6_2" class="vn">2</span> Dixitque Dominus ad Josue : Ecce dedi in manu tua Jericho, et regem ejus, omnesque fortes viros.
<span id="x6_3" class="vn">3</span> Circuite urbem cuncti bellatores semel per diem : sic facietis sex diebus.
<span id="x6_4" class="vn">4</span> Septimo autem die, sacerdotes tollant septem buccinas, quarum usus est in jubilæo, et præcedant arcam fœderis : septiesque circuibitis civitatem, et sacerdotes clangent buccinis.
<span id="x6_5" class="vn">5</span> Cumque insonuerit vox tubæ longior atque concisior, et in auribus vestris increpuerit, conclamabit omnis populus vociferatione maxima, et muri funditus corruent civitatis, ingredienturque singuli per locum contra quem steterint.
<span id="x6_6" class="vn">6</span> Vocavit ergo Josue filius Nun sacerdotes, et dixit ad eos : Tollite arcam fœderis : et septem alii sacerdotes tollant septem jubilæorum buccinas, et incedant ante arcam Domini.
<span id="x6_7" class="vn">7</span> Ad populum quoque ait : Ite, et circuite civitatem, armati, præcedentes arcam Domini.<br class="calibre6"/><br class="calibre6"/>
<span id="x6_8" class="vn">8</span> Cumque Josue verba finisset, et septem sacerdotes septem buccinis clangerent ante arcam fœderis Domini,
<span id="x6_9" class="vn">9</span> omnisque præcederet armatus exercitus, reliquum vulgus arcam sequebatur, ac buccinis omnia concrepabant.
<span id="x6_10" class="vn">10</span> Præceperat autem Josue populo, dicens : Non clamabitis, nec audietur vox vestra, neque ullus sermo ex ore vestro egredietur, donec veniat dies in quo dicam vobis : Clamate, et vociferamini.
<span id="x6_11" class="vn">11</span> Circuivit ergo arca Domini civitatem semel per diem, et reversa in castra mansit ibi.
<span id="x6_12" class="vn">12</span> Igitur Josue de nocte consurgente, tulerunt sacerdotes arcam Domini,
<span id="x6_13" class="vn">13</span> et septem ex eis septem buccinas, quarum in jubilæo usus est : præcedebantque arcam Domini ambulantes atque clangentes : et armatus populus ibat ante eos, vulgus autem reliquum sequebatur arcam, et buccinis personabat.
<span id="x6_14" class="vn">14</span> Circuieruntque civitatem secundo die semel, et reversi sunt in castra. Sic fecerunt sex diebus.<br class="calibre6"/><br class="calibre6"/>
<span id="x6_15" class="vn">15</span> Dies autem septimo, diluculo consurgentes, circuierunt urbem, sicut dispositum erat, septies.
<span id="x6_16" class="vn">16</span> Cumque septimo circuitu clangerent buccinis sacerdotes, dixit Josue ad omnem Israël : Vociferamini : tradidit enim vobis Dominus civitatem.
<span id="x6_17" class="vn">17</span> Sitque civitas hæc anathema, et omnia quæ in ea sunt, Domino : sola Rahab meretrix vivat, cum universis qui cum ea in domo sunt : abscondit enim nuntios quos direximus.
<span id="x6_18" class="vn">18</span> Vos autem cavete ne de his, quæ præcepta sunt, quippiam contingatis, et sitis prævaricationis rei, et omnia castra Israël sub peccato sint atque turbentur.
<span id="x6_19" class="vn">19</span> Quidquid autem auri et argenti fuerit, et vasorum æneorum ac ferri, Domino consecretur, repositum in thesauris ejus.
<span id="x6_20" class="vn">20</span> Igitur omni populo vociferante, et clangentibus tubis, postquam in aures multitudinis vox sonitusque increpuit, muri illico corruerunt : et ascendit unusquisque per locum qui contra se erat : ceperuntque civitatem,
<span id="x6_21" class="vn">21</span> et interfecerunt omnia quæ erant in ea, a viro usque ad mulierem, ab infante usque ad senem. Boves quoque et oves et asinos in ore gladii percusserunt.<br class="calibre6"/><br class="calibre6"/>
<span id="x6_22" class="vn">22</span> Duobus autem viris, qui exploratores missi fuerant, dixit Josue : Ingredimini domum mulieris meretricis, et producite eam, et omnia quæ illius sunt, sicut illi juramento firmastis.
<span id="x6_23" class="vn">23</span> Ingressique juvenes eduxerunt Rahab, et parentes ejus, fratres quoque, et cunctam supellectilem ac cognationem illius, et extra castra Israël manere fecerunt.
<span id="x6_24" class="vn">24</span> Urbem autem, et omnia quæ erant in ea, succenderunt, absque auro et argento, et vasis æneis, ac ferro, quæ in ærarium Domini consecrarunt.
<span id="x6_25" class="vn">25</span> Rahab vero meretricem, et domum patris ejus, et omnia quæ habebat, fecit Josue vivere, et habitaverunt in medio Israël, usque in præsentem diem : eo quod absconderit nuntios, quos miserat ut explorarent Jericho. In tempore illo, imprecatus est Josue, dicens :
<span id="x6_26" class="vn">26</span> Maledictus vir coram Domino, qui suscitaverit et ædificaverit civitatem Jericho. In primogenito suo fundamenta illius jaciat, et in novissimo liberorum ponat portas ejus.
<span id="x6_27" class="vn">27</span> Fuit ergo Dominus cum Josue, et nomen ejus vulgatum est in omni terra.
</div><div class="calibre5" id="calibre_pb_6"></div></body></html>
