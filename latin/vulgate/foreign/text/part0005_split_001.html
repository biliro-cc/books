<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Hæc sunt verba quæ locutus est Moyses ad omnem Israël trans Jordanem in solitudine campestri, contra mare Rubrum, inter Pharan et Tophel et Laban et Haseroth, ubi auri est plurimum :
<span id="x1_2" class="vn">2</span> undecim diebus de Horeb per viam montis Seir usque ad Cadesbarne.
<span id="x1_3" class="vn">3</span> Quadragesimo anno, undecimo mense, prima die mensis, locutus est Moyses ad filios Israël omnia quæ præceperat illi Dominus, ut diceret eis,
<span id="x1_4" class="vn">4</span> postquam percussit Sehon regem Amorrhæorum, qui habitabat in Hesebon, et Og regem Basan, qui mansit in Astaroth, et in Edrai,
<span id="x1_5" class="vn">5</span> trans Jordanem in terra Moab. Cœpitque Moyses explanare legem, et dicere :<br class="calibre6"/><br class="calibre6"/>
<span id="x1_6" class="vn">6</span> Dominus Deus noster locutus est ad nos in Horeb, dicens : Sufficit vobis quod in hoc monte mansistis :
<span id="x1_7" class="vn">7</span> revertimini, et venite ad montem Amorrhæorum, et ad cetera quæ ei proxima sunt campestria atque montana et humiliora loca contra meridiem, et juxta littus maris, terram Chananæorum, et Libani usque ad flumen magnum Euphraten.
<span id="x1_8" class="vn">8</span> En, inquit, tradidi vobis : ingredimini et possidete eam, super qua juravit Dominus patribus vestris Abraham, Isaac, et Jacob, ut daret illam eis, et semini eorum post eos.<br class="calibre6"/><br class="calibre6"/>
<span id="x1_9" class="vn">9</span> Dixique vobis illo in tempore :
<span id="x1_10" class="vn">10</span> Non possum solus sustinere vos : quia Dominus Deus vester multiplicavit vos, et estis hodie sicut stellæ cæli, plurimi.
<span id="x1_11" class="vn">11</span> (Dominus Deus patrum vestrorum addat ad hunc numerum multa millia, et benedicat vobis sicut locutus est.)
<span id="x1_12" class="vn">12</span> Non valeo solus negotia vestra sustinere, et pondus ac jurgia.
<span id="x1_13" class="vn">13</span> Date ex vobis viros sapientes et gnaros, et quorum conversatio sit probata in tribubus vestris, ut ponam eos vobis principes.
<span id="x1_14" class="vn">14</span> Tunc respondistis mihi : Bona res est, quam vis facere.
<span id="x1_15" class="vn">15</span> Tulique de tribubus vestris viros sapientes et nobiles, et constitui eos principes, tribunos, et centuriones, et quinquagenarios ac decanos, qui docerent vos singula.
<span id="x1_16" class="vn">16</span> Præcepique eis, dicens : Audite illos, et quod justum est judicate : sive civis sit ille, sive peregrinus.
<span id="x1_17" class="vn">17</span> Nulla erit distantia personarum : ita parvum audietis ut magnum, nec accipietis cujusquam personam, quia Dei judicium est. Quod si difficile vobis visum aliquid fuerit, referte ad me, et ego audiam.
<span id="x1_18" class="vn">18</span> Præcepique omnia quæ facere deberetis.<br class="calibre6"/><br class="calibre6"/>
<span id="x1_19" class="vn">19</span> Profecti autem de Horeb, transivimus per eremum terribilem et maximam, quam vidistis, per viam montis Amorrhæi, sicut præceperat Dominus Deus noster nobis. Cumque venissemus in Cadesbarne,
<span id="x1_20" class="vn">20</span> dixi vobis : Venistis ad montem Amorrhæi, quem Dominus Deus noster daturus est nobis :
<span id="x1_21" class="vn">21</span> vide terram, quam Dominus Deus tuus dat tibi : ascende et posside eam, sicut locutus est Dominus Deus noster patribus tuis : noli timere, nec quidquam paveas.
<span id="x1_22" class="vn">22</span> Et accessistis ad me omnes, atque dixistis : Mittamus viros qui considerent terram : et renuntient per quod iter debeamus ascendere, et ad quas pergere civitates.
<span id="x1_23" class="vn">23</span> Cumque mihi sermo placuisset, misi ex vobis duodecim viros, singulos de tribubus suis.
<span id="x1_24" class="vn">24</span> Qui cum perrexissent, et ascendissent in montana, venerunt usque ad Vallem botri : et considerata terra,
<span id="x1_25" class="vn">25</span> sumentes de fructibus ejus, ut ostenderent ubertatem, attulerunt ad nos, atque dixerunt : Bona est terra, quam Dominus Deus noster daturus est nobis.<br class="calibre6"/><br class="calibre6"/>
<span id="x1_26" class="vn">26</span> Et noluistis ascendere, sed increduli ad sermonem Domini Dei nostri,
<span id="x1_27" class="vn">27</span> murmurastis in tabernaculis vestris, atque dixistis : Odit nos Dominus, et idcirco eduxit nos de terra Ægypti, ut traderet nos in manu Amorrhæi, atque deleret.
<span id="x1_28" class="vn">28</span> Quo ascendemus ? nuntii terruerunt cor nostrum, dicentes : Maxima multitudo est, et nobis statura procerior ; urbes magnæ, et ad cælum usque munitæ : filios Enacim vidimus ibi.
<span id="x1_29" class="vn">29</span> Et dixi vobis : Nolite metuere, nec timeatis eos :
<span id="x1_30" class="vn">30</span> Dominus Deus, qui ductor est vester, pro vobis ipse pugnabit, sicut fecit in Ægypto cunctis videntibus.
<span id="x1_31" class="vn">31</span> Et in solitudine (ipse vidisti) portavit te Dominus Deus tuus, ut solet homo gestare parvulum filium suum, in omni via per quam ambulastis, donec veniretis ad locum istum.
<span id="x1_32" class="vn">32</span> Et nec sic quidem credidistis Domino Deo vestro,
<span id="x1_33" class="vn">33</span> qui præcessit vos in via, et metatus est locum in quo tentoria figere deberetis, nocte ostendens vobis iter per ignem, et die per columnam nubis.<br class="calibre6"/><br class="calibre6"/>
<span id="x1_34" class="vn">34</span> Cumque audisset Dominus vocem sermonum vestrorum, iratus juravit, et ait :
<span id="x1_35" class="vn">35</span> Non videbit quispiam de hominibus generationis hujus pessimæ terram bonam, quam sub juramento pollicitus sum patribus vestris,
<span id="x1_36" class="vn">36</span> præter Caleb filium Jephone : ipse enim videbit eam, et ipsi dabo terram, quam calcavit, et filiis ejus, quia secutus est Dominum.
<span id="x1_37" class="vn">37</span> Nec miranda indignatio in populum, cum mihi quoque iratus Dominus propter vos dixerit : Nec tu ingredieris illuc :
<span id="x1_38" class="vn">38</span> sed Josue filius Nun minister tuus, ipse intrabit pro te. Hunc exhortare et robora, et ipse sorte terram dividet Israëli.
<span id="x1_39" class="vn">39</span> Parvuli vestri, de quibus dixistis quod captivi ducerentur, et filii qui hodie boni ac mali ignorant distantiam, ipsi ingredientur : et ipsis dabo terram, et possidebunt eam.
<span id="x1_40" class="vn">40</span> Vos autem revertimini, et abite in solitudinem per viam maris Rubri.<br class="calibre6"/><br class="calibre6"/>
<span id="x1_41" class="vn">41</span> Et respondistis mihi : Peccavimus Domino : ascendemus et pugnabimus, sicut præcepit Dominus Deus noster. Cumque instructi armis pergeretis in montem,
<span id="x1_42" class="vn">42</span> ait mihi Dominus : Dic ad eos : Nolite ascendere, neque pugnetis : non enim sum vobiscum : ne cadatis coram inimicis vestris.
<span id="x1_43" class="vn">43</span> Locutus sum, et non audistis : sed adversantes imperio Domini, et tumentes superbia, ascendistis in montem.
<span id="x1_44" class="vn">44</span> Itaque egressus Amorrhæus, qui habitabat in montibus, et obviam veniens, persecutus est vos, sicut solent apes persequi : et cecidit de Seir usque Horma.
<span id="x1_45" class="vn">45</span> Cumque reversi ploraretis coram Domino, non audivit vos, nec voci vestræ voluit acquiescere.
<span id="x1_46" class="vn">46</span> Sedistis ergo in Cadesbarne multo tempore.
</div><div class="calibre5" id="calibre_pb_1"></div></body></html>
