<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Et elevavit me spiritus, et introduxit me ad portam domus Domini orientalem, quæ respicit ad solis ortum : et ecce in introitu portæ viginti quinque viri : et vidi in medio eorum Jezoniam filium Azur, et Pheltiam filium Banaiæ, principes populi.
<span id="x11_2" class="vn">2</span> Dixitque ad me : Fili hominis, hi sunt viri qui cogitant iniquitatem, et tractant consilium pessimum in urbe ista,
<span id="x11_3" class="vn">3</span> dicentes : Nonne dudum ædificatæ sunt domus ? hæc est lebes, nos autem carnes.
<span id="x11_4" class="vn">4</span> Idcirco vaticinare de eis, vaticinare, fili hominis.
<span id="x11_5" class="vn">5</span> Et irruit in me spiritus Domini, et dixit ad me : Loquere : Hæc dicit Dominus : Sic locuti estis, domus Israël, et cogitationes cordis vestri ego novi.
<span id="x11_6" class="vn">6</span> Plurimos occidistis in urbe hac, et implestis vias ejus interfectis.
<span id="x11_7" class="vn">7</span> Propterea hæc dicit Dominus Deus : Interfecti vestri, quos posuistis in medio ejus, hi sunt carnes, et hæc est lebes : et educam vos de medio ejus.
<span id="x11_8" class="vn">8</span> Gladium metuistis, et gladium inducam super vos, ait Dominus Deus.
<span id="x11_9" class="vn">9</span> Et ejiciam vos de medio ejus, daboque vos in manu hostium, et faciam in vobis judicia.
<span id="x11_10" class="vn">10</span> Gladio cadetis : in finibus Israël judicabo vos, et scietis quia ego Dominus.
<span id="x11_11" class="vn">11</span> Hæc non erit vobis in lebetem, et vos non eritis in medio ejus in carnes : in finibus Israël judicabo vos,
<span id="x11_12" class="vn">12</span> et scietis quia ego Dominus : quia in præceptis meis non ambulastis, et judicia mea non fecistis, sed juxta judicia gentium quæ in circuitu vestro sunt estis operati.
<span id="x11_13" class="vn">13</span> Et factum est cum prophetarem, Pheltias filius Banaiæ mortuus est : et cecidi in faciem meam clamans voce magna, et dixi : Heu ! heu ! heu ! Domine Deus, consummationem tu facis reliquiarum Israël ?<br class="calibre6"/><br class="calibre6"/>
<span id="x11_14" class="vn">14</span> Et factum est verbum Domini ad me, dicens :
<span id="x11_15" class="vn">15</span> Fili hominis, fratres tui, fratres tui, viri propinqui tui, et omnis domus Israël, universi quibus dixerunt habitatores Jerusalem : Longe recedite a Domino : nobis data est terra in possessionem.
<span id="x11_16" class="vn">16</span> Propterea hæc dicit Dominus Deus : Quia longe feci eos in gentibus, et quia dispersi eos in terris : ero eis in sanctificationem modicam in terris ad quas venerunt.
<span id="x11_17" class="vn">17</span> Propterea loquere : Hæc dicit Dominus Deus : Congregabo vos de populis, et adunabo de terris in quibus dispersi estis, daboque vobis humum Israël.
<span id="x11_18" class="vn">18</span> Et ingredientur illuc, et auferent omnes offensiones, cunctasque abominationes ejus de illa.
<span id="x11_19" class="vn">19</span> Et dabo eis cor unum, et spiritum novum tribuam in visceribus eorum : et auferam cor lapideum de carne eorum, et dabo eis cor carneum,
<span id="x11_20" class="vn">20</span> ut in præceptis meis ambulent, et judicia mea custodiant, faciantque ea, et sint mihi in populum, et ego sim eis in Deum.
<span id="x11_21" class="vn">21</span> Quorum cor post offendicula et abominationes suas ambulat, horum viam in capite suo ponam, dicit Dominus Deus.
<span id="x11_22" class="vn">22</span> Et elevaverunt cherubim alas suas, et rotæ cum eis, et gloria Dei Israël erat super ea :
<span id="x11_23" class="vn">23</span> et ascendit gloria Domini de medio civitatis, stetitque super montem qui est ad orientem urbis.
<span id="x11_24" class="vn">24</span> Et spiritus levavit me, adduxitque in Chaldæam ad transmigrationem, in visione, in spiritu Dei : et sublata est a me visio quam videram.
<span id="x11_25" class="vn">25</span> Et locutus sum ad transmigrationem omnia verba Domini quæ ostenderat mihi.
</div><div class="calibre5" id="calibre_pb_11"></div></body></html>
