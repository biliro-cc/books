<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c9" id="c9"><span class="chapter-num">9</span></a> <span id="x9_1" class="vn">1</span> Et præteriens Jesus vidit hominem cæcum a nativitate :
<span id="x9_2" class="vn">2</span> et interrogaverunt eum discipuli ejus : Rabbi, quis peccavit, hic, aut parentes ejus, ut cæcus nasceretur ?
<span id="x9_3" class="vn">3</span> Respondit Jesus : Neque hic peccavit, neque parentes ejus : sed ut manifestentur opera Dei in illo.
<span id="x9_4" class="vn">4</span> Me oportet operari opera ejus qui misit me, donec dies est : venit nox, quando nemo potest operari :
<span id="x9_5" class="vn">5</span> quamdiu sum in mundo, lux sum mundi.
<span id="x9_6" class="vn">6</span> Hæc cum dixisset, exspuit in terram, et fecit lutum ex sputo, et linivit lutum super oculos ejus,
<span id="x9_7" class="vn">7</span> et dixit ei : Vade, lava in natatoria Siloë (quod interpretatur Missus). Abiit ergo, et lavit, et venit videns.
<span id="x9_8" class="vn">8</span> Itaque vicini, et qui viderant eum prius quia mendicus erat, dicebant : Nonne hic est qui sedebat, et mendicabat ? Alii dicebant : Quia hic est.
<span id="x9_9" class="vn">9</span> Alii autem : Nequaquam, sed similis est ei. Ille vero dicebat : Quia ego sum.
<span id="x9_10" class="vn">10</span> Dicebant ergo ei : Quomodo aperti sunt tibi oculi ?
<span id="x9_11" class="vn">11</span> Respondit : Ille homo qui dicitur Jesus, lutum fecit : et unxit oculos meos, et dixit mihi : Vade ad natatoria Siloë, et lava. Et abii, et lavi, et video.
<span id="x9_12" class="vn">12</span> Et dixerunt ei : Ubi est ille ? Ait : Nescio.<br class="calibre6"/><br class="calibre6"/>
<span id="x9_13" class="vn">13</span> Adducunt eum ad pharisæos, qui cæcus fuerat.
<span id="x9_14" class="vn">14</span> Erat autem sabbatum quando lutum fecit Jesus, et aperuit oculos ejus.
<span id="x9_15" class="vn">15</span> Iterum ergo interrogabant eum pharisæi quomodo vidisset. Ille autem dixit eis : Lutum mihi posuit super oculos, et lavi, et video.
<span id="x9_16" class="vn">16</span> Dicebant ergo ex pharisæis quidam : Non est hic homo a Deo, qui sabbatum non custodit. Alii autem dicebant : Quomodo potest homo peccator hæc signa facere ? Et schisma erat inter eos.
<span id="x9_17" class="vn">17</span> Dicunt ergo cæco iterum : Tu quid dicis de illo qui aperuit oculos tuos ? Ille autem dixit : Quia propheta est.
<span id="x9_18" class="vn">18</span> Non crediderunt ergo Judæi de illo, quia cæcus fuisset et vidisset, donec vocaverunt parentes ejus, qui viderat :
<span id="x9_19" class="vn">19</span> et interrogaverunt eos, dicentes : Hic est filius vester, quem vos dicitis quia cæcus natus est ? quomodo ergo nunc videt ?
<span id="x9_20" class="vn">20</span> Responderunt eis parentes ejus, et dixerunt : Scimus quia hic est filius noster, et quia cæcus natus est :
<span id="x9_21" class="vn">21</span> quomodo autem nunc videat, nescimus : aut quis ejus aperuit oculos, nos nescimus ; ipsum interrogate : ætatem habet, ipse de se loquatur.
<span id="x9_22" class="vn">22</span> Hæc dixerunt parentes ejus, quoniam timebant Judæos : jam enim conspiraverunt Judæi, ut si quis eum confiteretur esse Christum, extra synagogam fieret.
<span id="x9_23" class="vn">23</span> Propterea parentes ejus dixerunt : Quia ætatem habet, ipsum interrogate.
<span id="x9_24" class="vn">24</span> Vocaverunt ergo rursum hominem qui fuerat cæcus, et dixerunt ei : Da gloriam Deo : nos scimus quia hic homo peccator est.
<span id="x9_25" class="vn">25</span> Dixit ergo eis ille : Si peccator est, nescio ; unum scio, quia cæcus cum essem, modo video.
<span id="x9_26" class="vn">26</span> Dixerunt ergo illi : Quid fecit tibi ? quomodo aperuit tibi oculos ?
<span id="x9_27" class="vn">27</span> Respondit eis : Dixi vobis jam, et audistis : quod iterum vultis audire ? numquid et vos vultis discipuli ejus fieri ?
<span id="x9_28" class="vn">28</span> Maledixerunt ergo ei, et dixerunt : Tu discipulus illius sis : nos autem Moysi discipuli sumus.
<span id="x9_29" class="vn">29</span> Nos scimus quia Moysi locutus est Deus ; hunc autem nescimus unde sit.
<span id="x9_30" class="vn">30</span> Respondit ille homo, et dixit eis : In hoc enim mirabile est quia vos nescitis unde sit, et aperuit meos oculos :
<span id="x9_31" class="vn">31</span> scimus autem quia peccatores Deus non audit : sed si quis Dei cultor est, et voluntatem ejus facit, hunc exaudit.
<span id="x9_32" class="vn">32</span> A sæculo non est auditum quia quis aperuit oculos cæci nati.
<span id="x9_33" class="vn">33</span> Nisi esset hic a Deo, non poterat facere quidquam.
<span id="x9_34" class="vn">34</span> Responderunt, et dixerunt ei : In peccatis natus es totus, et tu doces nos ? Et ejecerunt eum foras.<br class="calibre6"/><br class="calibre6"/>
<span id="x9_35" class="vn">35</span> Audivit Jesus quia ejecerunt eum foras : et cum invenisset eum, dixit ei : Tu credis in Filium Dei ?
<span id="x9_36" class="vn">36</span> Respondit ille, et dixit : Quis est, Domine, ut credam in eum ?
<span id="x9_37" class="vn">37</span> Et dixit ei Jesus : Et vidisti eum, et qui loquitur tecum, ipse est.
<span id="x9_38" class="vn">38</span> At ille ait : Credo, Domine. Et procidens adoravit eum.
<span id="x9_39" class="vn">39</span> Et dixit Jesus : In judicium ego in hunc mundum veni : ut qui non vident videant, et qui vident cæci fiant.
<span id="x9_40" class="vn">40</span> Et audierunt quidam ex pharisæis qui cum ipso erant, et dixerunt ei : Numquid et nos cæci sumus ?
<span id="x9_41" class="vn">41</span> Dixit eis Jesus : Si cæci essetis, non haberetis peccatum. Nunc vero dicitis, Quia videmus : peccatum vestrum manet.
</div><div class="calibre5" id="calibre_pb_9"></div></body></html>
