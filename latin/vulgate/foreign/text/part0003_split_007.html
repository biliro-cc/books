<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Leviticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c7" id="c7"><span class="chapter-num">7</span></a> <span id="x7_1" class="vn">1</span> Hæc quoque lex hostiæ pro delicto, Sancta sanctorum est :
<span id="x7_2" class="vn">2</span> idcirco ubi immolabitur holocaustum, mactabitur et victima pro delicto : sanguis ejus per gyrum altaris fundetur.
<span id="x7_3" class="vn">3</span> Offerent ex ea caudam et adipem qui operit vitalia :
<span id="x7_4" class="vn">4</span> duos renunculos, et pinguedinem quæ juxta ilia est, reticulumque jecoris cum renunculis.
<span id="x7_5" class="vn">5</span> Et adolebit ea sacerdos super altare : incensum est Domini pro delicto.
<span id="x7_6" class="vn">6</span> Omnis masculus de sacerdotali genere, in loco sancto vescetur his carnibus, quia Sanctum sanctorum est.
<span id="x7_7" class="vn">7</span> Sicut pro peccato offertur hostia, ita et pro delicto : utriusque hostiæ lex una erit : ad sacerdotem, qui eam obtulerit, pertinebit.
<span id="x7_8" class="vn">8</span> Sacerdos qui offert holocausti victimam, habebit pellem ejus.
<span id="x7_9" class="vn">9</span> Et omne sacrificium similæ, quod coquitur in clibano, et quidquid in craticula, vel in sartagine præparatur, ejus erit sacerdotis a quo offertur :
<span id="x7_10" class="vn">10</span> sive oleo conspersa, sive arida fuerint, cunctis filiis Aaron mensura æqua per singulos dividetur.<br class="calibre6"/><br class="calibre6"/>
<span id="x7_11" class="vn">11</span> Hæc est lex hostiæ pacificorum quæ offertur Domino.
<span id="x7_12" class="vn">12</span> Si pro gratiarum actione oblatio fuerit, offerent panes absque fermento conspersos oleo, et lagana azyma uncta oleo, coctamque similam, et collyridas olei admistione conspersas :
<span id="x7_13" class="vn">13</span> panes quoque fermentatos cum hostia gratiarum, quæ immolatur pro pacificis :
<span id="x7_14" class="vn">14</span> ex quibus unus pro primitiis offeretur Domino, et erit sacerdotis qui fundet hostiæ sanguinem,
<span id="x7_15" class="vn">15</span> cujus carnes eadem comedentur die, nec remanebit ex eis quidquam usque mane.
<span id="x7_16" class="vn">16</span> Si voto, vel sponte quispiam obtulerit hostiam, eadem similiter edetur die : sed et si quid in crastinum remanserit, vesci licitum est :
<span id="x7_17" class="vn">17</span> quidquid autem tertius invenerit dies, ignis absumet.
<span id="x7_18" class="vn">18</span> Si quis de carnibus victimæ pacificorum die tertio comederit, irrita fiet oblatio, nec proderit offerenti : quin potius quæcumque anima tali se edulio contaminaverit, prævaricationis rea erit.
<span id="x7_19" class="vn">19</span> Caro, quæ aliquid tetigerit immundum, non comedetur, sed comburetur igni : qui fuerit mundus, vescetur ex ea.
<span id="x7_20" class="vn">20</span> Anima polluta quæ ederit de carnibus hostiæ pacificorum, quæ oblata est Domino, peribit de populis suis.
<span id="x7_21" class="vn">21</span> Et quæ tetigerit immunditiam hominis, vel jumenti, sive omnis rei quæ polluere potest, et comederit de hujuscemodi carnibus, interibit de populis suis.<br class="calibre6"/><br class="calibre6"/>
<span id="x7_22" class="vn">22</span> Locutusque est Dominus ad Moysen, dicens :
<span id="x7_23" class="vn">23</span> Loquere filiis Israël : Adipem ovis, et bovis, et capræ non comedetis.
<span id="x7_24" class="vn">24</span> Adipem cadaveris morticini, et ejus animalis, quod a bestia captum est, habebitis in varios usus.
<span id="x7_25" class="vn">25</span> Si quis adipem, qui offerri debet in incensum Domini, comederit, peribit de populo suo.
<span id="x7_26" class="vn">26</span> Sanguinem quoque omnis animalis non sumetis in cibo, tam de avibus quam de pecoribus.
<span id="x7_27" class="vn">27</span> Omnis anima, quæ ederit sanguinem, peribit de populis suis.<br class="calibre6"/><br class="calibre6"/>
<span id="x7_28" class="vn">28</span> Locutusque est Dominus ad Moysen, dicens :
<span id="x7_29" class="vn">29</span> Loquere filiis Israël, dicens : Qui offert victimam pacificorum Domino, offerat simul et sacrificium, id est, libamenta ejus.
<span id="x7_30" class="vn">30</span> Tenebit manibus adipem hostiæ, et pectusculum : cumque ambo oblata Domino consecraverit, tradet sacerdoti,
<span id="x7_31" class="vn">31</span> qui adolebit adipem super altare, pectusculum autem erit Aaron et filiorum ejus.
<span id="x7_32" class="vn">32</span> Armus quoque dexter de pacificorum hostiis cedet in primitias sacerdotis.
<span id="x7_33" class="vn">33</span> Qui obtulerit sanguinem et adipem filiorum Aaron, ipse habebit et armum dextrum in portione sua.
<span id="x7_34" class="vn">34</span> Pectusculum enim elevationis, et armum separationis, tuli a filiis Israël de hostiis eorum pacificis, et dedi Aaron sacerdoti, et filiis ejus, lege perpetua, ab omni populo Israël.
<span id="x7_35" class="vn">35</span> Hæc est unctio Aaron et filiorum ejus in cæremoniis Domini die qua obtulit eos Moyses, ut sacerdotio fungerentur,
<span id="x7_36" class="vn">36</span> et quæ præcepit eis dari Dominus a filiis Israël religione perpetua in generationibus suis.
<span id="x7_37" class="vn">37</span> Ista est lex holocausti, et sacrificii pro peccato atque delicto, et pro consecratione et pacificorum victimis,
<span id="x7_38" class="vn">38</span> quam constituit Dominus Moysi in monte Sinai, quando mandabit filiis Israël ut offerrent oblationes suas Domino in deserto Sinai.
</div><div class="calibre5" id="calibre_pb_7"></div></body></html>
