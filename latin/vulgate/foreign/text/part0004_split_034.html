<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c34" id="c34"><span class="chapter-num">34</span></a> <span id="x34_1" class="vn">1</span> Locutusque est Dominus ad Moysen, dicens :
<span id="x34_2" class="vn">2</span> Præcipe filiis Israël, et dices ad eos : Cum ingressi fueritis terram Chanaan, et in possessionem vobis sorte ceciderit, his finibus terminabitur.
<span id="x34_3" class="vn">3</span> Pars meridiana incipiet a solitudine Sin, quæ est juxta Edom : et habebit terminos contra orientem mare salsissimum.
<span id="x34_4" class="vn">4</span> Qui circuibunt australem plagam per ascensum Scorpionis, ita ut transeant in Senna, et perveniant a meridie usque ad Cadesbarne, unde egredientur confinia ad villam nomine Adar, et tendent usque ad Asemona.
<span id="x34_5" class="vn">5</span> Ibitque per gyrum terminus ab Asemona usque ad torrentem Ægypti, et maris magni littore finietur.
<span id="x34_6" class="vn">6</span> Plaga autem occidentalis a mari magno incipiet, et ipso fine claudetur.
<span id="x34_7" class="vn">7</span> Porro ad septentrionalem plagam a mari magno termini incipient, pervenientes usque ad montem altissimum,
<span id="x34_8" class="vn">8</span> a quo venient in Emath usque ad terminos Sedada :
<span id="x34_9" class="vn">9</span> ibuntque confinia usque ad Zephrona, et villam Enan. Hi erunt termini in parte aquilonis.
<span id="x34_10" class="vn">10</span> Inde metabuntur fines contra orientalem plagam de villa Enan usque Sephama,
<span id="x34_11" class="vn">11</span> et de Sephama descendent termini in Rebla contra fontem Daphnim : inde pervenient contra orientem ad mare Cenereth,
<span id="x34_12" class="vn">12</span> et tendent usque ad Jordanem, et ad ultimum salsissimo claudentur mari. Hanc habebitis terram per fines suos in circuitu.<br class="calibre6"/><br class="calibre6"/>
<span id="x34_13" class="vn">13</span> Præcepitque Moyses filiis Israël, dicens : Hæc erit terra, quam possidebitis sorte, et quam jussit Dominus dari novem tribubus, et dimidiæ tribui.
<span id="x34_14" class="vn">14</span> Tribus enim filiorum Ruben per familias suas, et tribus filiorum Gad juxta cognationum numerum, media quoque tribus Manasse,
<span id="x34_15" class="vn">15</span> id est, duæ semis tribus, acceperunt partem suam trans Jordanem contra Jericho ad orientalem plagam.
<span id="x34_16" class="vn">16</span> Et ait Dominus ad Moysen :
<span id="x34_17" class="vn">17</span> Hæc sunt nomina virorum qui terram vobis divident, Eleazar sacerdos, et Josue filius Nun,
<span id="x34_18" class="vn">18</span> et singuli principes de tribubus singulis,
<span id="x34_19" class="vn">19</span> quorum ista sunt vocabula. De tribu Juda, Caleb filius Jephone.
<span id="x34_20" class="vn">20</span> De tribu Simeon, Samuel filius Ammiud.
<span id="x34_21" class="vn">21</span> De tribu Benjamin, Elidad filius Chaselon.
<span id="x34_22" class="vn">22</span> De tribu filiorum Dan, Bocci filius Jogli.
<span id="x34_23" class="vn">23</span> Filiorum Joseph de tribu Manasse, Hanniel filius Ephod.
<span id="x34_24" class="vn">24</span> De tribu Ephraim, Camuel filius Sephthan.
<span id="x34_25" class="vn">25</span> De tribu Zabulon, Elisaphan filius Pharnach.
<span id="x34_26" class="vn">26</span> De tribu Issachar, dux Phaltiel filius Ozan.
<span id="x34_27" class="vn">27</span> De tribu Aser, Ahiud filius Salomi.
<span id="x34_28" class="vn">28</span> De tribu Nephthali, Phedaël filius Ammiud.
<span id="x34_29" class="vn">29</span> Hi sunt, quibus præcepit Dominus ut dividerent filiis Israël terram Chanaan.
</div><div class="calibre5" id="calibre_pb_34"></div></body></html>
