<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Marcus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Et iterum intravit Capharnaum post dies,
<span id="x2_2" class="vn">2</span> et auditum est quod in domo esset, et convenerunt multi, ita ut non caperet neque ad januam, et loquebatur eis verbum.
<span id="x2_3" class="vn">3</span> Et venerunt ad eum ferentes paralyticum, qui a quatuor portabatur.
<span id="x2_4" class="vn">4</span> Et cum non possent offerre eum illi præ turba, nudaverunt tectum ubi erat : et patefacientes submiserunt grabatum in quo paralyticus jacebat.
<span id="x2_5" class="vn">5</span> Cum autem vidisset Jesus fidem illorum, ait paralytico : Fili, dimittuntur tibi peccata tua.
<span id="x2_6" class="vn">6</span> Erant autem illic quidam de scribis sedentes, et cogitantes in cordibus suis :
<span id="x2_7" class="vn">7</span> Quid hic sic loquitur ? blasphemat. Quis potest dimittere peccata, nisi solus Deus ?
<span id="x2_8" class="vn">8</span> Quo statim cognito Jesus spiritu suo, quia sic cogitarent intra se, dicit illis : Quid ista cogitatis in cordibus vestris ?
<span id="x2_9" class="vn">9</span> Quid est facilius dicere paralytico : Dimittuntur tibi peccata : an dicere : Surge, tolle grabatum tuum, et ambula ?
<span id="x2_10" class="vn">10</span> Ut autem sciatis quia Filius hominis habet potestatem in terra dimittendi peccata (ait paralytico),
<span id="x2_11" class="vn">11</span> tibi dico : Surge, tolle grabatum tuum, et vade in domum tuam.
<span id="x2_12" class="vn">12</span> Et statim surrexit ille : et, sublato grabato, abiit coram omnibus, ita ut mirarentur omnes, et honorificent Deum, dicentes : Quia numquam sic vidimus.<br class="calibre6"/><br class="calibre6"/>
<span id="x2_13" class="vn">13</span> Et egressus est rursus ad mare, omnisque turba veniebat ad eum, et docebat eos.
<span id="x2_14" class="vn">14</span> Et cum præteriret, vidit Levi Alphæi sedentem ad telonium, et ait illi : Sequere me. Et surgens secutus est eum.
<span id="x2_15" class="vn">15</span> Et factum est, cum accumberet in domo illius, multi publicani et peccatores simul discumbebant cum Jesu et discipulis ejus : erant enim multi, qui et sequebantur eum.
<span id="x2_16" class="vn">16</span> Et scribæ et pharisæi videntes quia manducaret cum publicanis et peccatoribus, dicebant discipulis ejus : Quare cum publicanis et peccatoribus manducat et bibit Magister vester ?
<span id="x2_17" class="vn">17</span> Hoc audito Jesus ait illis : Non necesse habent sani medico, sed qui male habent : non enim veni vocare justos, sed peccatores.
<span id="x2_18" class="vn">18</span> Et erant discipuli Joannis et pharisæi jejunantes : et veniunt, et dicunt illi : Quare discipuli Joannis et pharisæorum jejunant, tui autem discipuli non jejunant ?
<span id="x2_19" class="vn">19</span> Et ait illis Jesus : Numquid possunt filii nuptiarum, quamdiu sponsus cum illis est, jejunare ? Quanto tempore habent secum sponsum, non possunt jejunare.
<span id="x2_20" class="vn">20</span> Venient autem dies cum auferetur ab eis sponsus : et tunc jejunabunt in illis diebus.
<span id="x2_21" class="vn">21</span> Nemo assumentum panni rudis assuit vestimento veteri : alioquin aufert supplementum novum a veteri, et major scissura fit.
<span id="x2_22" class="vn">22</span> Et nemo mittit vinum novum in utres veteres : alioquin dirumpet vinum utres, et vinum effundetur, et utres peribunt : sed vinum novum in utres novos mitti debet.<br class="calibre6"/><br class="calibre6"/>
<span id="x2_23" class="vn">23</span> Et factum est iterum Dominus sabbatis ambularet per sata, et discipuli ejus cœperunt progredi, et vellere spicas.
<span id="x2_24" class="vn">24</span> Pharisæi autem dicebant ei : Ecce, quid faciunt sabbatis quod non licet ?
<span id="x2_25" class="vn">25</span> Et ait illis : Numquam legistis quid fecerit David, quando necessitatem habuit, et esuriit ipse, et qui cum eo erant ?
<span id="x2_26" class="vn">26</span> quomodo introivit in domum Dei sub Abiathar principe sacerdotum, et panes propositionis manducavit, quos non licebat manducare, nisi sacerdotibus, et dedit eis qui cum eo erant ?
<span id="x2_27" class="vn">27</span> Et dicebat eis : Sabbatum propter hominem factum est, et non homo propter sabbatum.
<span id="x2_28" class="vn">28</span> Itaque Dominus est Filius hominis, etiam sabbati.
</div><div class="calibre5" id="calibre_pb_2"></div></body></html>
