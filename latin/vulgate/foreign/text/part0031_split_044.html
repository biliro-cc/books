<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c44" id="c44"><span class="chapter-num">44</span></a> <span id="x44_1" class="vn">1</span> Et convertit me ad viam portæ sanctuarii exterioris, quæ respiciebat ad orientem : et erat clausa.
<span id="x44_2" class="vn">2</span> Et dixit Dominus ad me : Porta hæc clausa erit : non aperietur, et vir non transibit per eam, quoniam Dominus Deus Israël ingressus est per eam : eritque clausa
<span id="x44_3" class="vn">3</span> principi. Princeps ipse sedebit in ea, ut comedat panem coram Domino : per viam portæ vestibuli ingredietur, et per viam ejus egredietur.
<span id="x44_4" class="vn">4</span> Et adduxit me per viam portæ aquilonis in conspectu domus : et vidi, et ecce implevit gloria Domini domum Domini : et cecidi in faciem meam.
<span id="x44_5" class="vn">5</span> Et dixit ad me Dominus : Fili hominis, pone cor tuum, et vide oculis tuis, et auribus tuis audi omnia quæ ego loquor ad te de universis cæremoniis domus Domini, et de cunctis legibus ejus : et pones cor tuum in viis templi per omnes exitus sanctuarii.
<span id="x44_6" class="vn">6</span> Et dices ad exasperantem me domum Israël : Hæc dicit Dominus Deus : Sufficiant vobis omnia scelera vestra, domus Israël :
<span id="x44_7" class="vn">7</span> eo quod inducitis filios alienos incircumcisos corde, et incircumcisos carne, ut sint in sanctuario meo, et polluant domum meam : et offertis panes meos, adipem et sanguinem, et dissolvitis pactum meum in omnibus sceleribus vestris.
<span id="x44_8" class="vn">8</span> Et non servastis præcepta sanctuarii mei, et posuistis custodes observationum mearum in sanctuario meo vobismetipsis.
<span id="x44_9" class="vn">9</span> Hæc dicit Dominus Deus : Omnis alienigena incircumcisus corde, et incircumcisus carne, non ingredietur sanctuarium meum : omnis filius alienus qui est in medio filiorum Israël.<br class="calibre6"/><br class="calibre6"/>
<span id="x44_10" class="vn">10</span> Sed et Levitæ qui longe recesserunt a me in errore filiorum Israël, et erraverunt a me post idola sua, et portaverunt iniquitatem suam,
<span id="x44_11" class="vn">11</span> erunt in sanctuario meo æditui, et janitores portarum domus, et ministri domus : ipsi mactabunt holocausta et victimas populi, et ipsi stabunt in conspectu eorum ut ministrent eis.
<span id="x44_12" class="vn">12</span> Pro eo quod ministraverunt illis in conspectu idolorum suorum, et facti sunt domui Israël in offendiculum iniquitatis : idcirco levavi manum meam super eos, ait Dominus Deus, et portabunt iniquitatem suam.
<span id="x44_13" class="vn">13</span> Et non appropinquabunt ad me ut sacerdotio fungantur mihi, neque accedent ad omne sanctuarium meum juxta Sancta sanctorum : sed portabunt confusionem suam, et scelera sua quæ fecerunt.
<span id="x44_14" class="vn">14</span> Et dabo eos janitores domus in omni ministerio ejus, et in universis quæ fient in ea.<br class="calibre6"/><br class="calibre6"/>
<span id="x44_15" class="vn">15</span> Sacerdotes autem et Levitæ, filii Sadoc, qui custodierunt cæremonias sanctuarii mei, cum errarent filii Israël a me, ipsi accedent ad me ut ministrent mihi : et stabunt in conspectu meo, ut offerant mihi adipem et sanguinem, ait Dominus Deus.
<span id="x44_16" class="vn">16</span> Ipsi ingredientur sanctuarium meum, et ipsi accedent ad mensam meam, ut ministrent mihi, et custodiant cæremonias meas.
<span id="x44_17" class="vn">17</span> Cumque ingredientur portas atrii interioris, vestibus lineis induentur : nec ascendet super eos quidquam laneum, quando ministrant in portis atrii interioris et intrinsecus.
<span id="x44_18" class="vn">18</span> Vittæ lineæ erunt in capitibus eorum, et feminalia linea erunt in lumbis eorum, et non accingentur in sudore.
<span id="x44_19" class="vn">19</span> Cumque egredientur atrium exterius ad populum, exuent se vestimentis suis in quibus ministraverant, et reponent ea in gazophylacio sanctuarii : et vestient se vestimentis aliis, et non sanctificabunt populum in vestibus suis.
<span id="x44_20" class="vn">20</span> Caput autem suum non radent, neque comam nutrient : sed tondentes attondent capita sua.
<span id="x44_21" class="vn">21</span> Et vinum non bibet omnis sacerdos, quando ingressurus est atrium interius.
<span id="x44_22" class="vn">22</span> Et viduam et repudiatam non accipient uxores, sed virgines de semine domus Israël : sed et viduam quæ fuerit vidua a sacerdote, accipient.
<span id="x44_23" class="vn">23</span> Et populum meum docebunt quid sit inter sanctum et pollutum, et inter mundum et immundum ostendent eis.
<span id="x44_24" class="vn">24</span> Et cum fuerit controversia, stabunt in judiciis meis, et judicabunt : leges meas et præcepta mea in omnibus solemnitatibus meis custodient, et sabbata mea sanctificabunt.
<span id="x44_25" class="vn">25</span> Et ad mortuum hominem non ingredientur, ne polluantur, nisi ad patrem et matrem, et filium et filiam, et fratrem, et sororem quæ alterum virum non habuerit : in quibus contaminabuntur.
<span id="x44_26" class="vn">26</span> Et postquam fuerit emundatus, septem dies numerabuntur ei.
<span id="x44_27" class="vn">27</span> Et in die introitus sui in sanctuarium ad atrium interius, ut ministret mihi in sanctuario, offeret pro peccato suo, ait Dominus Deus.
<span id="x44_28" class="vn">28</span> Non erit autem eis hæreditas : ego hæreditas eorum. Et possessionem non dabitis eis in Israël : ego enim possessio eorum.
<span id="x44_29" class="vn">29</span> Victimam et pro peccato et pro delicto ipsi comedent, et omne votum in Israël ipsorum erit.
<span id="x44_30" class="vn">30</span> Et primitiva omnium primogenitorum, et omnia libamenta ex omnibus quæ offeruntur, sacerdotum erunt : et primitiva ciborum vestrorum dabitis sacerdoti, ut reponat benedictionem domui tuæ.
<span id="x44_31" class="vn">31</span> Omne morticinum, et captum a bestia, de avibus et de pecoribus, non comedent sacerdotes.
</div><div class="calibre5" id="calibre_pb_44"></div></body></html>
