<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c21" id="c21"><span class="chapter-num">21</span></a> <span id="x21_1" class="vn">1</span> Visitavit autem Dominus Saram, sicut promiserat : et implevit quæ locutus est.
<span id="x21_2" class="vn">2</span> Concepitque et peperit filium in senectute sua, tempore quo prædixerat ei Deus.
<span id="x21_3" class="vn">3</span> Vocavitque Abraham nomen filii sui, quem genuit ei Sara, Isaac :
<span id="x21_4" class="vn">4</span> et circumcidit eum octavo die, sicut præceperat ei Deus,
<span id="x21_5" class="vn">5</span> cum centum esset annorum : hac quippe ætate patris, natus est Isaac.
<span id="x21_6" class="vn">6</span> Dixitque Sara : Risum fecit mihi Deus : quicumque audierit, corridebit mihi.
<span id="x21_7" class="vn">7</span> Rursumque ait : Quis auditurus crederet Abraham quod Sara lactaret filium, quem peperit ei jam seni ?
<span id="x21_8" class="vn">8</span> Crevit igitur puer, et ablactatus est : fecitque Abraham grande convivium in die ablactationis ejus.<br class="calibre6"/><br class="calibre6"/>
<span id="x21_9" class="vn">9</span> Cumque vidisset Sara filium Agar Ægyptiæ ludentem cum Isaac filio suo, dixit ad Abraham :
<span id="x21_10" class="vn">10</span> Ejice ancillam hanc, et filium ejus : non enim erit hæres filius ancillæ cum filio meo Isaac.
<span id="x21_11" class="vn">11</span> Dure accepit hoc Abraham pro filio suo.
<span id="x21_12" class="vn">12</span> Cui dixit Deus : Non tibi videatur asperum super puero, et super ancilla tua : omnia quæ dixerit tibi Sara, audi vocem ejus : quia in Isaac vocabitur tibi semen.
<span id="x21_13" class="vn">13</span> Sed et filium ancillæ faciam in gentem magnam, quia semen tuum est.
<span id="x21_14" class="vn">14</span> Surrexit itaque Abraham mane, et tollens panem et utrem aquæ, imposuit scapulæ ejus, tradiditque puerum, et dimisit eam. Quæ cum abiisset, errabat in solitudine Bersabee.
<span id="x21_15" class="vn">15</span> Cumque consumpta esset aqua in utre, abjecit puerum subter unam arborum, quæ ibi erant.
<span id="x21_16" class="vn">16</span> Et abiit, seditque e regione procul quantum potest arcus jacere : dixit enim : Non videbo morientem puerum : et sedens contra, levavit vocem suam et flevit.
<span id="x21_17" class="vn">17</span> Exaudivit autem Deus vocem pueri : vocavitque angelus Dei Agar de cælo, dicens : Quid agis Agar ? noli timere : exaudivit enim Deus vocem pueri de loco in quo est.
<span id="x21_18" class="vn">18</span> Surge, tolle puerum, et tene manum illius : quia in gentem magnam faciam eum.
<span id="x21_19" class="vn">19</span> Aperuitque oculos ejus Deus : quæ videns puteum aquæ, abiit, et implevit utrem, deditque puero bibere.
<span id="x21_20" class="vn">20</span> Et fuit cum eo : qui crevit, et moratus est in solitudine, factusque est juvenis sagittarius.
<span id="x21_21" class="vn">21</span> Habitavitque in deserto Pharan, et accepit illi mater sua uxorem de terra Ægypti.<br class="calibre6"/><br class="calibre6"/>
<span id="x21_22" class="vn">22</span> Eodem tempore dixit Abimelech, et Phicol princeps exercitus ejus, ad Abraham : Deus tecum est in universis quæ agis.
<span id="x21_23" class="vn">23</span> Jura ergo per Deum, ne noceas mihi, et posteris meis, stirpique meæ : sed juxta misericordiam, quam feci tibi, facies mihi, et terræ in qua versatus es advena.
<span id="x21_24" class="vn">24</span> Dixitque Abraham : Ego jurabo.
<span id="x21_25" class="vn">25</span> Et increpavit Abimelech propter puteum aquæ quem vi abstulerunt servi ejus.
<span id="x21_26" class="vn">26</span> Responditque Abimelech : Nescivi quis fecerit hanc rem : sed et tu non indicasti mihi, et ego non audivi præter hodie.
<span id="x21_27" class="vn">27</span> Tulit itaque Abraham oves et boves, et dedit Abimelech : percusseruntque ambo fœdus.
<span id="x21_28" class="vn">28</span> Et statuit Abraham septem agnas gregis seorsum.
<span id="x21_29" class="vn">29</span> Cui dixit Abimelech : Quid sibi volunt septem agnæ istæ, quas stare fecisti seorsum ?
<span id="x21_30" class="vn">30</span> At ille : Septem, inquit, agnas accipies de manu mea : ut sint mihi in testimonium, quoniam ego fodi puteum istum.
<span id="x21_31" class="vn">31</span> Idcirco vocatus est locus ille Bersabee : quia ibi uterque juravit.
<span id="x21_32" class="vn">32</span> Et inierunt fœdus pro puteo juramenti.
<span id="x21_33" class="vn">33</span> Surrexit autem Abimelech, et Phicol princeps exercitus ejus, reversique sunt in terram Palæstinorum. Abraham vero plantavit nemus in Bersabee, et invocavit ibi nomen Domini Dei æterni.
<span id="x21_34" class="vn">34</span> Et fuit colonus terræ Palæstinorum diebus multis.
</div><div class="calibre5" id="calibre_pb_21"></div></body></html>
