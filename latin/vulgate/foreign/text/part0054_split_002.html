<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Corinthios II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Statui autem hoc ipsum apud me, ne iterum in tristitia venirem ad vos.
<span id="x2_2" class="vn">2</span> Si enim ego contristo vos : et quis est, qui me lætificet, nisi qui contristatur ex me ?
<span id="x2_3" class="vn">3</span> Et hoc ipsum scripsi vobis, ut non cum venero, tristitiam super tristitiam habeam, de quibus oportuerat me gaudere : confidens in omnibus vobis, quia meum gaudium, omnium vestrum est.
<span id="x2_4" class="vn">4</span> Nam ex multa tribulatione et angustia cordis scripsi vobis per multas lacrimas : non ut contristemini, sed ut sciatis, quam caritatem habeam abundantius in vobis.<br class="calibre6"/><br class="calibre6"/>
<span id="x2_5" class="vn">5</span> Si quis autem contristavit, non me contristavit : sed ex parte, ut non onerem omnes vos.
<span id="x2_6" class="vn">6</span> Sufficit illi, qui ejusmodi est, objurgatio hæc, quæ fit a pluribus :
<span id="x2_7" class="vn">7</span> ita ut e contrario magis donetis, et consolemini, ne forte abundantiori tristitia absorbeatur qui ejusmodi est.
<span id="x2_8" class="vn">8</span> Propter quod obsecro vos, ut confirmetis in illum caritatem.
<span id="x2_9" class="vn">9</span> Ideo enim et scripsi, ut cognoscam experimentum vestrum, an in omnibus obedientes sitis.
<span id="x2_10" class="vn">10</span> Cui autem aliquid donastis, et ego : nam et ego quod donavi, si quid donavi, propter vos in persona Christi,
<span id="x2_11" class="vn">11</span> ut non circumveniamur a Satana : non enim ignoramus cogitationes ejus.<br class="calibre6"/><br class="calibre6"/>
<span id="x2_12" class="vn">12</span> Cum venissem autem Troadem propter Evangelium Christi, et ostium mihi apertum esset in Domino,
<span id="x2_13" class="vn">13</span> non habui requiem spiritui meo, eo quod non invenerim Titum fratrem meum, sed valefaciens eis, profectus sum in Macedoniam.
<span id="x2_14" class="vn">14</span> Deo autem gratias, qui semper triumphat nos in Christo Jesu, et odorem notitiæ suæ manifestat per nos in omni loco :
<span id="x2_15" class="vn">15</span> quia Christi bonus odor sumus Deo in iis qui salvi fiunt, et in iis qui pereunt :
<span id="x2_16" class="vn">16</span> aliis quidem odor mortis in mortem : aliis autem odor vitæ in vitam. Et ad hæc quis tam idoneus ?
<span id="x2_17" class="vn">17</span> non enim sumus sicut plurimi, adulterantes verbum Dei, sed ex sinceritate, sed sicut ex Deo, coram Deo, in Christo loquimur.
</div><div class="calibre5" id="calibre_pb_2"></div></body></html>
