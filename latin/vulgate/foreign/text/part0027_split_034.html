<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Isaias - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c34" id="c34"><span class="chapter-num">34</span></a><div class="poetry"> <span id="x34_1" class="vn">1</span> Accedite, gentes, et audite ;<br class="calibre6"/> et populi, attendite :<br class="calibre6"/> audiat terra, et plenitudo ejus ;<br class="calibre6"/> orbis, et omne germen ejus.<br class="calibre6"/>
<span id="x34_2" class="vn">2</span> Quia indignatio Domini super omnes gentes,<br class="calibre6"/> et furor super universam militiam eorum :<br class="calibre6"/> interfecit eos, et dedit eos in occisionem.<br class="calibre6"/>
<span id="x34_3" class="vn">3</span> Interfecti eorum projicientur,<br class="calibre6"/> et de cadaveribus eorum ascendet fœtor ;<br class="calibre6"/> tabescent montes a sanguine eorum.<br class="calibre6"/>
<span id="x34_4" class="vn">4</span> Et tabescet omnis militia cælorum,<br class="calibre6"/> et complicabuntur sicut liber cæli :<br class="calibre6"/> et omnis militia eorum defluet,<br class="calibre6"/> sicut defluit folium de vinea et de ficu.<br class="calibre6"/>
<span id="x34_5" class="vn">5</span> Quoniam inebriatus est in cælo gladius meus ;<br class="calibre6"/> ecce super Idumæam descendet,<br class="calibre6"/> et super populum interfectionis meæ, ad judicium.<br class="calibre6"/>
<span id="x34_6" class="vn">6</span> Gladius Domini repletus est sanguine,<br class="calibre6"/> incrassatus est adipe,<br class="calibre6"/> de sanguine agnorum et hircorum,<br class="calibre6"/> de sanguine medullatorum arietum :<br class="calibre6"/> victima enim Domini in Bosra,<br class="calibre6"/> et interfectio magna in terra Edom.<br class="calibre6"/>
<span id="x34_7" class="vn">7</span> Et descendent unicornes cum eis,<br class="calibre6"/> et tauri cum potentibus ;<br class="calibre6"/> inebriabitur terra eorum sanguine,<br class="calibre6"/> et humus eorum adipe pinguium.<br class="calibre6"/>
<span id="x34_8" class="vn">8</span> Quia dies ultionis Domini,<br class="calibre6"/> annus retributionum judicii Sion.<br class="calibre6"/>
<span id="x34_9" class="vn">9</span> Et convertentur torrentes ejus in picem,<br class="calibre6"/> et humus ejus in sulphur ;<br class="calibre6"/> et erit terra ejus in picem ardentem.<br class="calibre6"/>
<span id="x34_10" class="vn">10</span> Nocte et die non extinguetur,<br class="calibre6"/> in sempiternum ascendet fumus ejus,<br class="calibre6"/> a generatione in generationem desolabitur,<br class="calibre6"/> in sæcula sæculorum non erit transiens per eam.<br class="calibre6"/>
<span id="x34_11" class="vn">11</span> Et possidebunt illam onocrotalus et ericius ;<br class="calibre6"/> ibis et corvus habitabunt in ea :<br class="calibre6"/> et extendetur super eam mensura, ut redigatur ad nihilum,<br class="calibre6"/> et perpendiculum in desolationem.<br class="calibre6"/>
<span id="x34_12" class="vn">12</span> Nobiles ejus non erunt ibi ; regem potius invocabunt,<br class="calibre6"/> et omnes principes ejus erunt in nihilum.<br class="calibre6"/>
<span id="x34_13" class="vn">13</span> Et orientur in domibus ejus spinæ et urticæ,<br class="calibre6"/> et paliurus in munitionibus ejus ;<br class="calibre6"/> et erit cubile draconum,<br class="calibre6"/> et pascua struthionum.<br class="calibre6"/>
<span id="x34_14" class="vn">14</span> Et occurrent dæmonia onocentauris,<br class="calibre6"/> et pilosus clamabit alter ad alterum ;<br class="calibre6"/> ibi cubavit lamia,<br class="calibre6"/> et invenit sibi requiem.<br class="calibre6"/>
<span id="x34_15" class="vn">15</span> Ibi habuit foveam ericius, et enutrivit catulos,<br class="calibre6"/> et circumfodit, et fovit in umbra ejus ;<br class="calibre6"/> illuc congregati sunt milvi, alter ad alterum.<br class="calibre6"/>
<span id="x34_16" class="vn">16</span> Requirite diligenter in libro Domini, et legite :<br class="calibre6"/> Unum ex eis non defuit,<br class="calibre6"/> alter alterum non quæsivit ;<br class="calibre6"/> quia quod ex ore meo procedit, ille mandavit,<br class="calibre6"/> et spiritus ejus ipse congregavit ea.<br class="calibre6"/>
<span id="x34_17" class="vn">17</span> Et ipse misit eis sortem,<br class="calibre6"/> et manus ejus divisit eam illis in mensuram :<br class="calibre6"/> usque in æternum possidebunt eam ;<br class="calibre6"/> in generationem et generationem habitabunt in ea.</div>
</div><div class="calibre5" id="calibre_pb_34"></div></body></html>
