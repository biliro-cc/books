<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Psalmi - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c71" id="c71"><span class="chapter-num">71</span></a> <span id="x71_1" class="vn">1</span> Psalmus, in Salomonem.
<div class="poetry"><span id="x71_2" class="vn">2</span> Deus, judicium tuum regi da,<br class="calibre6"/> et justitiam tuam filio regis ;<br class="calibre6"/> judicare populum tuum in justitia,<br class="calibre6"/> et pauperes tuos in judicio.<br class="calibre6"/>
<span id="x71_3" class="vn">3</span> Suscipiant montes pacem populo,<br class="calibre6"/> et colles justitiam.<br class="calibre6"/>
<span id="x71_4" class="vn">4</span> Judicabit pauperes populi,<br class="calibre6"/> et salvos faciet filios pauperum,<br class="calibre6"/> et humiliabit calumniatorem.<br class="calibre6"/>
<span id="x71_5" class="vn">5</span> Et permanebit cum sole, et ante lunam,<br class="calibre6"/> in generatione et generationem.<br class="calibre6"/>
<span id="x71_6" class="vn">6</span> Descendet sicut pluvia in vellus,<br class="calibre6"/> et sicut stillicidia stillantia super terram.<br class="calibre6"/>
<span id="x71_7" class="vn">7</span> Orietur in diebus ejus justitia, et abundantia pacis,<br class="calibre6"/> donec auferatur luna.<br class="calibre6"/>
<span id="x71_8" class="vn">8</span> Et dominabitur a mari usque ad mare,<br class="calibre6"/> et a flumine usque ad terminos orbis terrarum.<br class="calibre6"/>
<span id="x71_9" class="vn">9</span> Coram illo procident Æthiopes,<br class="calibre6"/> et inimici ejus terram lingent.<br class="calibre6"/>
<span id="x71_10" class="vn">10</span> Reges Tharsis et insulæ munera offerent ;<br class="calibre6"/> reges Arabum et Saba dona adducent :<br class="calibre6"/>
<span id="x71_11" class="vn">11</span> et adorabunt eum omnes reges terræ ;<br class="calibre6"/> omnes gentes servient ei.<br class="calibre6"/>
<span id="x71_12" class="vn">12</span> Quia liberabit pauperem a potente,<br class="calibre6"/> et pauperem cui non erat adjutor.<br class="calibre6"/>
<span id="x71_13" class="vn">13</span> Parcet pauperi et inopi,<br class="calibre6"/> et animas pauperum salvas faciet.<br class="calibre6"/>
<span id="x71_14" class="vn">14</span> Ex usuris et iniquitate redimet animas eorum,<br class="calibre6"/> et honorabile nomen eorum coram illo.<br class="calibre6"/>
<span id="x71_15" class="vn">15</span> Et vivet, et dabitur ei de auro Arabiæ ;<br class="calibre6"/> et adorabunt de ipso semper,<br class="calibre6"/> tota die benedicent ei.<br class="calibre6"/>
<span id="x71_16" class="vn">16</span> Et erit firmamentum in terra in summis montium ;<br class="calibre6"/> superextolletur super Libanum fructus ejus,<br class="calibre6"/> et florebunt de civitate sicut fœnum terræ.<br class="calibre6"/>
<span id="x71_17" class="vn">17</span> Sit nomen ejus benedictum in sæcula ;<br class="calibre6"/> ante solem permanet nomen ejus.<br class="calibre6"/> Et benedicentur in ipso omnes tribus terræ ;<br class="calibre6"/> omnes gentes magnificabunt eum.<br class="calibre6"/>
<span id="x71_18" class="vn">18</span> Benedictus Dominus Deus Israël,<br class="calibre6"/> qui facit mirabilia solus.<br class="calibre6"/>
<span id="x71_19" class="vn">19</span> Et benedictum nomen majestatis ejus in æternum,<br class="calibre6"/> et replebitur majestate ejus omnis terra. Fiat, fiat.</div>
<span id="x71_20" class="vn">20</span> Defecerunt laudes David, filii Jesse.
</div><div class="calibre5" id="calibre_pb_71"></div></body></html>
