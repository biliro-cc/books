<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c19" id="c19"><span class="chapter-num">19</span></a> <span id="x19_1" class="vn">1</span> Cum disperdiderit Dominus Deus tuus gentes, quarum tibi traditurus est terram, et possederis eam, habitaverisque in urbibus ejus et in ædibus :
<span id="x19_2" class="vn">2</span> tres civitates separabis tibi in medio terræ, quam Dominus Deus tuus dabit tibi in possessionem,
<span id="x19_3" class="vn">3</span> sternens diligenter viam : et in tres æqualiter partes totam terræ tuæ provinciam divides : ut habeat e vicino qui propter homicidium profugus est, quo possit evadere.
<span id="x19_4" class="vn">4</span> Hæc erit lex homicidæ fugientis, cujus vita servanda est : qui percusserit proximum suum nesciens, et qui heri et nudiustertius nullum contra eum odium habuisse comprobatur :
<span id="x19_5" class="vn">5</span> sed abiisse cum eo simpliciter in silvam ad ligna cædenda, et in succisione lignorum securis fugerit manu, ferrumque lapsum de manubrio amicum ejus percusserit, et occiderit : hic ad unam supradictarum urbium confugiet, et vivet :
<span id="x19_6" class="vn">6</span> ne forsitan proximus ejus, cujus effusus est sanguis, dolore stimulatus, persequatur, et apprehendat eum si longior via fuerit, et percutiat animam ejus, qui non est reus mortis : quia nullum contra eum, qui occisus est, odium prius habuisse monstratur.
<span id="x19_7" class="vn">7</span> Idcirco præcipio tibi, ut tres civitates æqualis inter se spatii dividas.
<span id="x19_8" class="vn">8</span> Cum autem dilataverit Dominus Deus tuus terminos tuos, sicut juravit patribus tuis, et dederit tibi cunctam terram, quam eis pollicitus est
<span id="x19_9" class="vn">9</span> (si tamen custodieris mandata ejus, et feceris, quæ hodie præcipio tibi, ut diligas Dominum Deum tuum, et ambules in viis ejus omni tempore), addes tibi tres alias civitates, et supradictarum trium urbium numerum duplicabis :
<span id="x19_10" class="vn">10</span> ut non effundatur sanguis innoxius in medio terræ, quam Dominus Deus tuus dabit tibi possidendam, ne sis sanguinis reus.
<span id="x19_11" class="vn">11</span> Si quis autem, odio habens proximum suum, insidiatus fuerit vitæ ejus, surgensque percusserit illum, et mortuus fuerit, fugeritque ad unam de supradictis urbibus,
<span id="x19_12" class="vn">12</span> mittent seniores civitatis illius, et arripient eum de loco effugii, tradentque in manu proximi, cujus sanguis effusus est, et morietur.
<span id="x19_13" class="vn">13</span> Non miseraberis ejus, et auferes innoxium sanguinem de Israël, ut bene sit tibi.
<span id="x19_14" class="vn">14</span> Non assumes, et transferes terminos proximi tui, quos fixerunt priores in possessione tua, quam Dominus Deus tuus dabit tibi in terra quam acceperis possidendam.<br class="calibre6"/><br class="calibre6"/>
<span id="x19_15" class="vn">15</span> Non stabit testis unus contra aliquem, quidquid illud peccati, et facinoris fuerit : sed in ore duorum aut trium testium stabit omne verbum.
<span id="x19_16" class="vn">16</span> Si steterit testis mendax contra hominem, accusans eum prævaricationis,
<span id="x19_17" class="vn">17</span> stabunt ambo, quorum causa est, ante Dominum in conspectu sacerdotum et judicum qui fuerint in diebus illis.
<span id="x19_18" class="vn">18</span> Cumque diligentissime perscrutantes, invenerint falsum testem dixisse contra fratrem suum mendacium,
<span id="x19_19" class="vn">19</span> reddent ei sicut fratri suo facere cogitavit, et auferes malum de medio tui :
<span id="x19_20" class="vn">20</span> ut audientes ceteri timorem habeant, et nequaquam talia audeant facere.
<span id="x19_21" class="vn">21</span> Non misereberis ejus, sed animam pro anima, oculum pro oculo, dentem pro dente, manum pro manu, pedem pro pede exiges.
</div><div class="calibre5" id="calibre_pb_19"></div></body></html>
