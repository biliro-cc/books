<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Matthæus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c19" id="c19"><span class="chapter-num">19</span></a> <span id="x19_1" class="vn">1</span> Et factum est, cum consummasset Jesus sermones istos, migravit a Galilæa, et venit in fines Judææ trans Jordanem,
<span id="x19_2" class="vn">2</span> et secutæ sunt eum turbæ multæ, et curavit eos ibi.
<span id="x19_3" class="vn">3</span> Et accesserunt ad eum pharisæi tentantes eum, et dicentes : Si licet homini dimittere uxorem suam, quacumque ex causa ?
<span id="x19_4" class="vn">4</span> Qui respondens, ait eis : Non legistis, quia qui fecit hominem ab initio, masculum et feminam fecit eos ? Et dixit :
<span id="x19_5" class="vn">5</span> Propter hoc dimittet homo patrem, et matrem, et adhærebit uxori suæ, et erunt duo in carne una.
<span id="x19_6" class="vn">6</span> Itaque jam non sunt duo, sed una caro. Quod ergo Deus conjunxit, homo non separet.
<span id="x19_7" class="vn">7</span> Dicunt illi : Quid ergo Moyses mandavit dare libellum repudii, et dimittere ?
<span id="x19_8" class="vn">8</span> Ait illis : Quoniam Moyses ad duritiam cordis vestri permisit vobis dimittere uxores vestras : ab initio autem non fuit sic.
<span id="x19_9" class="vn">9</span> Dico autem vobis, quia quicumque dimiserit uxorem suam, nisi ob fornicationem, et aliam duxerit, mœchatur : et qui dimissam duxerit, mœchatur.
<span id="x19_10" class="vn">10</span> Dicunt ei discipuli ejus : Si ita est causa hominis cum uxore, non expedit nubere.
<span id="x19_11" class="vn">11</span> Qui dixit illis : Non omnes capiunt verbum istud, sed quibus datum est.
<span id="x19_12" class="vn">12</span> Sunt enim eunuchi, qui de matris utero sic nati sunt : et sunt eunuchi, qui facti sunt ab hominibus : et sunt eunuchi, qui seipsos castraverunt propter regnum cælorum. Qui potest capere capiat.<br class="calibre6"/><br class="calibre6"/>
<span id="x19_13" class="vn">13</span> Tunc oblati sunt ei parvuli, ut manus eis imponeret, et oraret. Discipuli autem increpabant eos.
<span id="x19_14" class="vn">14</span> Jesus vero ait eis : Sinite parvulos, et nolite eos prohibere ad me venire : talium est enim regnum cælorum.
<span id="x19_15" class="vn">15</span> Et cum imposuisset eis manus, abiit inde.<br class="calibre6"/><br class="calibre6"/>
<span id="x19_16" class="vn">16</span> Et ecce unus accedens, ait illi : Magister bone, quid boni faciam ut habeam vitam æternam ?
<span id="x19_17" class="vn">17</span> Qui dixit ei : Quid me interrogas de bono ? Unus est bonus, Deus. Si autem vis ad vitam ingredi, serva mandata.
<span id="x19_18" class="vn">18</span> Dicit illi : Quæ ? Jesus autem dixit : Non homicidium facies ; non adulterabis ; non facies furtum ; non falsum testimonium dices ;
<span id="x19_19" class="vn">19</span> honora patrem tuum, et matrem tuam, et diliges proximum tuum sicut teipsum.
<span id="x19_20" class="vn">20</span> Dicit illi adolescens : Omnia hæc custodivi a juventute mea : quid adhuc mihi deest ?
<span id="x19_21" class="vn">21</span> Ait illi Jesus : Si vis perfectus esse, vade, vende quæ habes, et da pauperibus, et habebis thesaurum in cælo : et veni, sequere me.
<span id="x19_22" class="vn">22</span> Cum audisset autem adolescens verbum, abiit tristis : erat enim habens multas possessiones.
<span id="x19_23" class="vn">23</span> Jesus autem dixit discipulis suis : Amen dico vobis, quia dives difficile intrabit in regnum cælorum.
<span id="x19_24" class="vn">24</span> Et iterum dico vobis : Facilius est camelum per foramen acus transire, quam divitem intrare in regnum cælorum.
<span id="x19_25" class="vn">25</span> Auditis autem his, discipuli mirabantur valde, dicentes : Quis ergo poterit salvus esse ?
<span id="x19_26" class="vn">26</span> Aspiciens autem Jesus, dixit illis : Apud homines hoc impossibile est : apud Deum autem omnia possibilia sunt.<br class="calibre6"/><br class="calibre6"/>
<span id="x19_27" class="vn">27</span> Tunc respondens Petrus, dixit ei : Ecce nos reliquimus omnia, et secuti sumus te : quid ergo erit nobis ?
<span id="x19_28" class="vn">28</span> Jesus autem dixit illis : Amen dico vobis, quod vos, qui secuti estis me, in regeneratione cum sederit Filius hominis in sede majestatis suæ, sedebitis et vos super sedes duodecim, judicantes duodecim tribus Israël.
<span id="x19_29" class="vn">29</span> Et omnis qui reliquerit domum, vel fratres, aut sorores, aut patrem, aut matrem, aut uxorem, aut filios, aut agros propter nomen meum, centuplum accipiet, et vitam æternam possidebit.
<span id="x19_30" class="vn">30</span> Multi autem erunt primi novissimi, et novissimi primi.
</div><div class="calibre5" id="calibre_pb_19"></div></body></html>
