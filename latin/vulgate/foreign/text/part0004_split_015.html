<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Locutus est Dominus ad Moysen, dicens :
<span id="x15_2" class="vn">2</span> Loquere ad filios Israël, et dices ad eos : Cum ingressi fueritis terram habitationis vestræ, quam ego dabo vobis,
<span id="x15_3" class="vn">3</span> et feceritis oblationem Domino in holocaustum, aut victimam, vota solventes, vel sponte offerentes munera, aut in solemnitatibus vestris adolentes odorem suavitatis Domino, de bobus sive de ovibus :
<span id="x15_4" class="vn">4</span> offeret quicumque immolaverit victimam, sacrificium similæ, decimam partem ephi, conspersæ oleo, quod mensuram habebit quartam partem hin :
<span id="x15_5" class="vn">5</span> et vinum ad liba fundenda ejusdem mensuræ dabit in holocaustum sive in victimam. Per agnos singulos
<span id="x15_6" class="vn">6</span> et arietes erit sacrificium similæ duarum decimarum, quæ conspersa sit oleo tertiæ partis hin :
<span id="x15_7" class="vn">7</span> et vinum ad libamentum tertiæ partis ejusdem mensuræ offeret in odorem suavitatis Domino.
<span id="x15_8" class="vn">8</span> Quando vero de bobus feceris holocaustum aut hostiam, ut impleas votum vel pacificas victimas,
<span id="x15_9" class="vn">9</span> dabis per singulos boves similæ tres decimas conspersæ oleo, quod habeat medium mensuræ hin :
<span id="x15_10" class="vn">10</span> et vinum ad liba fundenda ejusdem mensuræ in oblationem suavissimi odoris Domino.
<span id="x15_11" class="vn">11</span> Sic facies
<span id="x15_12" class="vn">12</span> per singulos boves et arietis et agnos et hædos.
<span id="x15_13" class="vn">13</span> Tam indigenæ quam peregrini
<span id="x15_14" class="vn">14</span> eodem ritu offerent sacrificia.
<span id="x15_15" class="vn">15</span> Unum præceptum erit atque judicium tam vobis quam advenis terræ.<br class="calibre6"/><br class="calibre6"/>
<span id="x15_16" class="vn">16</span> Locutus est Dominus ad Moysen, dicens :
<span id="x15_17" class="vn">17</span> Loquere filiis Israël, et dices ad eos :
<span id="x15_18" class="vn">18</span> Cum veneritis in terram, quam dabo vobis,
<span id="x15_19" class="vn">19</span> et comederitis de panibus regionis illius, separabitis primitias Domino
<span id="x15_20" class="vn">20</span> de cibis vestris. Sicut de areis primitias separatis,
<span id="x15_21" class="vn">21</span> ita et de pulmentis dabitis primitiva Domino.<br class="calibre6"/><br class="calibre6"/>
<span id="x15_22" class="vn">22</span> Quod si per ignorantiam præterieritis quidquam horum, quæ locutus est Dominus ad Moysen,
<span id="x15_23" class="vn">23</span> et mandavit per eum ad vos, a die qua cœpit jubere et ultra,
<span id="x15_24" class="vn">24</span> oblitaque fuerit facere multitudo : offeret vitulum de armento, holocaustum in odorem suavissimum Domino, et sacrificum ejus ac liba, ut cæremoniæ postulant, hircumque pro peccato :
<span id="x15_25" class="vn">25</span> et rogabit sacerdos pro omni multitudine filiorum Israël, et dimittetur eis, quoniam non sponte peccaverunt, nihilominus offerentes incensum Domino pro se et pro peccato atque errore suo :
<span id="x15_26" class="vn">26</span> et dimittetur universæ plebi filiorum Israël, et advenis qui peregrinantur inter eos : quoniam culpa est omnis populi per ignorantiam.
<span id="x15_27" class="vn">27</span> Quod si anima una nesciens peccaverit, offeret capram anniculam pro peccato suo :
<span id="x15_28" class="vn">28</span> et deprecabitur pro ea sacerdos, quod inscia peccaverit coram Domino : impetrabitque ei veniam, et dimittetur illi.
<span id="x15_29" class="vn">29</span> Tam indigenis quam advenis una lex erit omnium, qui peccaverint ignorantes.
<span id="x15_30" class="vn">30</span> Anima vero, quæ per superbiam aliquid commiserit, sive civis sit ille, sive peregrinus (quoniam adversus Dominum rebellis fuit), peribit de populo suo :
<span id="x15_31" class="vn">31</span> verbum enim Domini contempsit, et præceptum illius fecit irritum : idcirco delebitur, et portabit iniquitatem suam.<br class="calibre6"/><br class="calibre6"/>
<span id="x15_32" class="vn">32</span> Factum est autem, cum essent filii Israël in solitudine, et invenissent hominem colligentem ligna in die sabbati,
<span id="x15_33" class="vn">33</span> obtulerunt eum Moysi et Aaron et universæ multitudini.
<span id="x15_34" class="vn">34</span> Qui recluserunt eum in carcerem, nescientes quid super eo facere deberent.
<span id="x15_35" class="vn">35</span> Dixitque Dominus ad Moysen : Morte moriatur homo iste : obruat eum lapidibus omnis turba extra castra.
<span id="x15_36" class="vn">36</span> Cumque eduxissent eum foras, obruerunt lapidibus, et mortuus est, sicut præceperat Dominus.<br class="calibre6"/><br class="calibre6"/>
<span id="x15_37" class="vn">37</span> Dixit quoque Dominus ad Moysen :
<span id="x15_38" class="vn">38</span> Loquere filiis Israël, et dices ad eos ut faciant sibi fimbrias per angulos palliorum, ponentes in eis vittas hyacinthinas :
<span id="x15_39" class="vn">39</span> quas cum viderint, recordentur omnium mandatorum Domini, nec sequantur cogitationes suas et oculos per res varias fornicantes,
<span id="x15_40" class="vn">40</span> sed magis memores præceptorum Domini faciant ea, sintque sancti Deo suo.
<span id="x15_41" class="vn">41</span> Ego Dominus Deus vester, qui eduxi vos de terra Ægypti, ut essem Deus vester.
</div><div class="calibre5" id="calibre_pb_15"></div></body></html>
