<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Regum II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Igitur post hæc fecit sibi Absalom currus, et equites, et quinquaginta viros qui præcederent eum.
<span id="x15_2" class="vn">2</span> Et mane consurgens Absalom, stabat juxta introitum portæ, et omnem virum qui habebat negotium ut veniret ad regis judicium, vocabat Absalom ad se, et dicebat : De qua civitate es tu ? Qui respondens aiebat : Ex una tribu Israël ego sum servus tuus.
<span id="x15_3" class="vn">3</span> Respondebatque ei Absalom : Videntur mihi sermones tui boni et justi, sed non est qui te audiat constitutus a rege. Dicebatque Absalom :
<span id="x15_4" class="vn">4</span> Quis me constituat judicem super terram, ut ad me veniant omnes qui habent negotium, et juste judicem ?
<span id="x15_5" class="vn">5</span> Sed et cum accederet ad eum homo ut salutaret illum, extendebat manum suam, et apprehendens osculabatur eum.
<span id="x15_6" class="vn">6</span> Faciebatque hoc omni Israël venienti ad judicium ut audiretur a rege, et sollicitabat corda virorum Israël.<br class="calibre6"/><br class="calibre6"/>
<span id="x15_7" class="vn">7</span> Post quadraginta autem annos, dixit Absalom ad regem David : Vadam, et reddam vota mea quæ vovi Domino in Hebron.
<span id="x15_8" class="vn">8</span> Vovens enim vovit servus tuus cum esset in Gessur Syriæ, dicens : Si reduxerit me Dominus in Jerusalem, sacrificabo Domino.
<span id="x15_9" class="vn">9</span> Dixitque ei rex David : Vade in pace. Et surrexit, et abiit in Hebron.
<span id="x15_10" class="vn">10</span> Misit autem Absalom exploratores in universas tribus Israël, dicens : Statim ut audieritis clangorem buccinæ, dicite : Regnavit Absalom in Hebron.
<span id="x15_11" class="vn">11</span> Porro cum Absalom ierunt ducenti viri de Jerusalem vocati, euntes simplici corde, et causam penitus ignorantes.
<span id="x15_12" class="vn">12</span> Accersivit quoque Absalom Achitophel Gilonitem consiliarium David, de civitate sua Gilo. Cumque immolaret victimas, facta est conjuratio valida, populusque concurrens augebatur cum Absalom.
<span id="x15_13" class="vn">13</span> Venit igitur nuntius ad David, dicens : Toto corde universus Israël sequitur Absalom.
<span id="x15_14" class="vn">14</span> Et ait David servis suis qui erant cum eo in Jerusalem : Surgite, fugiamus : neque enim erit nobis effugium a facie Absalom : festinate egredi, ne forte veniens occupet nos, et impellat super nos ruinam, et percutiat civitatem in ore gladii.
<span id="x15_15" class="vn">15</span> Dixeruntque servi regis ad eum : Omnia quæcumque præceperit dominus noster rex, libenter exequemur servi tui.<br class="calibre6"/><br class="calibre6"/>
<span id="x15_16" class="vn">16</span> Egressus est ergo rex et universa domus ejus pedibus suis : et dereliquit rex decem mulieres concubinas ad custodiendam domum.
<span id="x15_17" class="vn">17</span> Egressusque rex et omnis Israël pedibus suis, stetit procul a domo :
<span id="x15_18" class="vn">18</span> et universi servi ejus ambulabant juxta eum, et legiones Cerethi, et Phelethi, et omnes Gethæi, pugnatores validi, sexcenti viri qui secuti eum fuerant de Geth pedites, præcedebant regem.
<span id="x15_19" class="vn">19</span> Dixit autem rex ad Ethai Gethæum : Cur venis nobiscum ? revertere, et habita cum rege, quia peregrinus es, et egressus es de loco tuo.
<span id="x15_20" class="vn">20</span> Heri venisti, et hodie compelleris nobiscum egredi ? ego autem vadam quo iturus sum : revertere, et reduc tecum fratres tuos, et Dominus faciet tecum misericordiam et veritatem, quia ostendisti gratiam et fidem.
<span id="x15_21" class="vn">21</span> Et respondit Ethai regi dicens : Vivit Dominus, et vivit dominus meus rex, quoniam in quocumque loco fueris, domine mi rex, sive in morte, sive in vita, ibi erit servus tuus.
<span id="x15_22" class="vn">22</span> Et ait David Ethai : Veni, et transi. Et transivit Ethai Gethæus, et omnes viri qui cum eo erant, et reliqua multitudo.
<span id="x15_23" class="vn">23</span> Omnesque flebant voce magna, et universus populus transibat : rex quoque transgrediebatur torrentem Cedron, et cunctus populus incedebat contra viam quæ respicit ad desertum.
<span id="x15_24" class="vn">24</span> Venit autem et Sadoc sacerdos, et universi Levitæ cum eo, portantes arcam fœderis Dei : et deposuerunt arcam Dei. Et ascendit Abiathar, donec expletus esset omnis populus qui egressus fuerat de civitate.
<span id="x15_25" class="vn">25</span> Et dixit rex ad Sadoc : Reporta arcam Dei in urbem : si invenero gratiam in oculis Domini, reducet me, et ostendet mihi eam, et tabernaculum suum.
<span id="x15_26" class="vn">26</span> Si autem dixerit mihi : Non places : præsto sum : faciat quod bonum est coram se.
<span id="x15_27" class="vn">27</span> Et dixit rex ad Sadoc sacerdotem : O videns, revertere in civitatem in pace : et Achimaas filius tuus, et Jonathas filius Abiathar, duo filii vestri, sint vobiscum.
<span id="x15_28" class="vn">28</span> Ecce ego abscondar in campestribus deserti, donec veniat sermo a vobis indicans mihi.
<span id="x15_29" class="vn">29</span> Reportaverunt ergo Sadoc et Abiathar arcam Dei in Jerusalem, et manserunt ibi.
<span id="x15_30" class="vn">30</span> Porro David ascendebat clivum Olivarum, scandens et flens, nudis pedibus incedens, et operto capite : sed et omnis populus qui erat cum eo, operto capite ascendebat plorans.
<span id="x15_31" class="vn">31</span> Nuntiatum est autem David quod et Achitophel esset in conjuratione cum Absalom : dixitque David : Infatua, quæso, Domine, consilium Achitophel.
<span id="x15_32" class="vn">32</span> Cumque ascenderet David summitatem montis in quo adoraturus erat Dominum, ecce occurrit ei Chusai Arachites, scissa veste, et terra pleno capite.
<span id="x15_33" class="vn">33</span> Et dixit ei David : Si veneris mecum, eris mihi oneri :
<span id="x15_34" class="vn">34</span> si autem in civitatem revertaris, et dixeris Absalom : Servus tuus sum, rex : sicut fui servus patris tui, sic ero servus tuus : dissipabis consilium Achitophel.
<span id="x15_35" class="vn">35</span> Habes autem tecum Sadoc et Abiathar sacerdotes : et omne verbum quodcumque audieris de domo regis, indicabis Sadoc et Abiathar sacerdotibus.
<span id="x15_36" class="vn">36</span> Sunt autem cum eis duo filii eorum Achimaas filius Sadoc, et Jonathas filius Abiathar : et mittetis per eos ad me omne verbum quod audieritis.
<span id="x15_37" class="vn">37</span> Veniente ergo Chusai amico David in civitatem, Absalom quoque ingressus est Jerusalem.
</div><div class="calibre5" id="calibre_pb_15"></div></body></html>
