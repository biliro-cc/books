<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c23" id="c23"><span class="chapter-num">23</span></a> <span id="x23_1" class="vn">1</span> Vixit autem Sara centum viginti septem annis.
<span id="x23_2" class="vn">2</span> Et mortua est in civitate Arbee, quæ est Hebron, in terra Chanaan : venitque Abraham ut plangeret et fleret eam.
<span id="x23_3" class="vn">3</span> Cumque surrexisset ab officio funeris, locutus est ad filios Heth, dicens :
<span id="x23_4" class="vn">4</span> Advena sum et peregrinus apud vos : date mihi jus sepulchri vobiscum, ut sepeliam mortuum meum.
<span id="x23_5" class="vn">5</span> Responderunt filii Heth, dicentes :
<span id="x23_6" class="vn">6</span> Audi nos, domine : princeps Dei es apud nos : in electis sepulchris nostris sepeli mortuum tuum, nullusque te prohibere poterit quin in monumento ejus sepelias mortuum tuum.
<span id="x23_7" class="vn">7</span> Surrexit Abraham, et adoravit populum terræ, filios videlicet Heth :
<span id="x23_8" class="vn">8</span> dixitque ad eos : Si placet animæ vestræ ut sepeliam mortuum meum, audite me, et intercedite pro me apud Ephron filium Seor :
<span id="x23_9" class="vn">9</span> ut det mihi speluncam duplicem, quam habet in extrema parte agri sui : pecunia digna tradat eam mihi coram vobis in possessionem sepulchri.
<span id="x23_10" class="vn">10</span> Habitabat autem Ephron in medio filiorum Heth. Responditque Ephron ad Abraham, cunctis audientibus qui ingrediebantur portam civitatis illius, dicens :
<span id="x23_11" class="vn">11</span> Nequaquam ita fiat, domine mi, sed tu magis ausculta quod loquor. Agrum trado tibi, et speluncam quæ in eo est, præsentibus filiis populi mei ; sepeli mortuum tuum.
<span id="x23_12" class="vn">12</span> Adoravit Abraham coram populo terræ.
<span id="x23_13" class="vn">13</span> Et locutus est ad Ephron circumstante plebe : Quæso ut audias me : dabo pecuniam pro agro : suscipe eam, et sic sepeliam mortuum meum in eo.
<span id="x23_14" class="vn">14</span> Responditque Ephron :
<span id="x23_15" class="vn">15</span> Domine mi, audi me : terra, quam postulas, quadringentis siclis argenti valet : istud est pretium inter me et te : sed quantum est hoc ? sepeli mortuum tuum.
<span id="x23_16" class="vn">16</span> Quod cum audisset Abraham, appendit pecuniam, quam Ephron postulaverat, audientibus filiis Heth, quadringentos siclos argenti probatæ monetæ publicæ.
<span id="x23_17" class="vn">17</span> Confirmatusque est ager quondam Ephronis, in quo erat spelunca duplex, respiciens Mambre, tam ipse, quam spelunca, et omnes arbores ejus in cunctis terminis ejus per circuitum,
<span id="x23_18" class="vn">18</span> Abrahæ in possessionem, videntibus filiis Heth, et cunctis qui intrabant portam civitatis illius.
<span id="x23_19" class="vn">19</span> Atque ita sepelivit Abraham Saram uxorem suam in spelunca agri duplici, quæ respiciebat Mambre. Hæc est Hebron in terra Chanaan.
<span id="x23_20" class="vn">20</span> Et confirmatus est ager, et antrum quod erat in eo, Abrahæ in possessionem monumenti a filiis Heth.
</div><div class="calibre5" id="calibre_pb_23"></div></body></html>
