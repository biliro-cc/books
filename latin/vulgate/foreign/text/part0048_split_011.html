<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Marcus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Et cum appropinquarent Jerosolymæ et Bethaniæ ad montem Olivarum, mittit duos ex discipulis suis,
<span id="x11_2" class="vn">2</span> et ait illis : Ite in castellum, quod contra vos est, et statim introëuntes illuc, invenietis pullum ligatum, super quem nemo adhuc hominum sedit : solvite illum, et adducite.
<span id="x11_3" class="vn">3</span> Et si quis vobis dixerit : Quid facitis ? dicite, quia Domino necessarius est : et continuo illum dimittet huc.
<span id="x11_4" class="vn">4</span> Et abeuntes invenerunt pullum ligatum ante januam foris in bivio : et solvunt eum.
<span id="x11_5" class="vn">5</span> Et quidam de illic stantibus dicebant illis : Quid facitis solventes pullum ?
<span id="x11_6" class="vn">6</span> Qui dixerunt eis sicut præceperat illis Jesus, et dimiserunt eis.
<span id="x11_7" class="vn">7</span> Et duxerunt pullum ad Jesum : et imponunt illi vestimenta sua, et sedit super eum.
<span id="x11_8" class="vn">8</span> Multi autem vestimenta sua straverunt in via : alii autem frondes cædebant de arboribus, et sternebant in via.
<span id="x11_9" class="vn">9</span> Et qui præibant, et qui sequebantur, clamabant, dicentes : Hosanna : benedictus qui venit in nomine Domini :
<span id="x11_10" class="vn">10</span> benedictum quod venit regnum patris nostri David : hosanna in excelsis.
<span id="x11_11" class="vn">11</span> Et introivit Jerosolymam in templum : et circumspectis omnibus, cum jam vespera esset hora, exiit in Bethaniam cum duodecim.<br class="calibre6"/><br class="calibre6"/>
<span id="x11_12" class="vn">12</span> Et alia die cum exirent a Bethania, esuriit.
<span id="x11_13" class="vn">13</span> Cumque vidisset a longe ficum habentem folia, venit si quid forte inveniret in ea : et cum venisset ad eam, nihil invenit præter folia : non enim erat tempus ficorum.
<span id="x11_14" class="vn">14</span> Et respondens dixit ei : Jam non amplius in æternum ex te fructum quisquam manducet. Et audiebant discipuli ejus.<br class="calibre6"/><br class="calibre6"/>
<span id="x11_15" class="vn">15</span> Et veniunt in Jerosolymam. Et cum introisset in templum, cœpit ejicere vendentes et ementes in templo : et mensas numulariorum, et cathedras vendentium columbas evertit :
<span id="x11_16" class="vn">16</span> et non sinebat ut quisquam transferret vas per templum :
<span id="x11_17" class="vn">17</span> et docebat, dicens eis : Nonne scriptum est : Quia domus mea, domus orationis vocabitur omnibus gentibus ? vos autem fecistis eam speluncam latronum.
<span id="x11_18" class="vn">18</span> Quo audito principes sacerdotum et scribæ, quærebant quomodo eum perderent : timebant enim eum, quoniam universa turba admirabatur super doctrina ejus.
<span id="x11_19" class="vn">19</span> Et cum vespera facta esset, egrediebatur de civitate.<br class="calibre6"/><br class="calibre6"/>
<span id="x11_20" class="vn">20</span> Et cum mane transirent, viderunt ficum aridam factam a radicibus.
<span id="x11_21" class="vn">21</span> Et recordatus Petrus, dixit ei : Rabbi, ecce ficus, cui maledixisti, aruit.
<span id="x11_22" class="vn">22</span> Et respondens Jesus ait illis : Habete fidem Dei.
<span id="x11_23" class="vn">23</span> Amen dico vobis, quia quicumque dixerit huic monti : Tollere, et mittere in mare, et non hæsitaverit in corde suo, sed crediderit, quia quodcumque dixerit fiat, fiet ei.
<span id="x11_24" class="vn">24</span> Propterea dico vobis, omnia quæcumque orantes petitis, credite quia accipietis, et evenient vobis.
<span id="x11_25" class="vn">25</span> Et cum stabitis ad orandum, dimittite si quis habetis adversus aliquem : ut et Pater vester, qui in cælis est, dimittat vobis peccata vestra.
<span id="x11_26" class="vn">26</span> Quod si vos non dimiseritis : nec Pater vester, qui in cælis est, dimittet vobis peccata vestra.<br class="calibre6"/><br class="calibre6"/>
<span id="x11_27" class="vn">27</span> Et veniunt rursus Jerosolymam. Et cum ambularet in templo, accedunt ad eum summi sacerdotes, et scribæ, et seniores :
<span id="x11_28" class="vn">28</span> et dicunt ei : In qua potestate hæc facis ? et quis dedit tibi hanc potestatem ut ista facias ?
<span id="x11_29" class="vn">29</span> Jesus autem respondens, ait illis : Interrogabo vos et ego unum verbum, et respondete mihi : et dicam vobis in qua potestate hæc faciam.
<span id="x11_30" class="vn">30</span> Baptismus Joannis, de cælo erat, an ex hominibus ? Respondete mihi.
<span id="x11_31" class="vn">31</span> At illi cogitabant secum, dicentes : Si dixerimus : De cælo, dicet : Quare ergo non credidistis ei ?
<span id="x11_32" class="vn">32</span> Si dixerimus : Ex hominibus, timemus populum : omnes enim habebant Joannem quia vere propheta esset.
<span id="x11_33" class="vn">33</span> Et respondentes dicunt Jesu : Nescimus. Et respondens Jesus ait illis : Neque ego dico vobis in qua potestate hæc faciam.
</div><div class="calibre5" id="calibre_pb_11"></div></body></html>
