<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Quæ postquam gesta sunt, tentavit Deus Abraham, et dixit ad eum : Abraham, Abraham. At ille respondit : Adsum.
<span id="x22_2" class="vn">2</span> Ait illi : Tolle filium tuum unigenitum, quem diligis, Isaac, et vade in terram visionis, atque ibi offeres eum in holocaustum super unum montium quem monstravero tibi.
<span id="x22_3" class="vn">3</span> Igitur Abraham de nocte consurgens, stravit asinum suum, ducens secum duos juvenes, et Isaac filium suum : cumque concidisset ligna in holocaustum, abiit ad locum quem præceperat ei Deus.
<span id="x22_4" class="vn">4</span> Die autem tertio, elevatis oculis, vidit locum procul :
<span id="x22_5" class="vn">5</span> dixitque ad pueros suos : Expectate hic cum asino : ego et puer illuc usque properantes, postquam adoraverimus, revertemur ad vos.
<span id="x22_6" class="vn">6</span> Tulit quoque ligna holocausti, et imposuit super Isaac filium suum : ipse vero portabat in manibus ignem et gladium. Cumque duo pergerent simul,
<span id="x22_7" class="vn">7</span> dixit Isaac patri suo : Pater mi. At ille respondit : Quid vis, fili ? Ecce, inquit, ignis et ligna : ubi est victima holocausti ?
<span id="x22_8" class="vn">8</span> Dixit autem Abraham : Deus providebit sibi victimam holocausti, fili mi. Pergebant ergo pariter.
<span id="x22_9" class="vn">9</span> Et venerunt ad locum quem ostenderat ei Deus, in quo ædificavit altare, et desuper ligna composuit ; cumque alligasset Isaac filium suum, posuit eum in altare super struem lignorum.
<span id="x22_10" class="vn">10</span> Extenditque manum, et arripuit gladium, ut immolaret filium suum.
<span id="x22_11" class="vn">11</span> Et ecce angelus Domini de cælo clamavit, dicens : Abraham, Abraham. Qui respondit : Adsum.
<span id="x22_12" class="vn">12</span> Dixitque ei : Non extendas manum tuam super puerum, neque facias illi quidquam : nunc cognovi quod times Deum, et non pepercisti unigenito filio tuo propter me.
<span id="x22_13" class="vn">13</span> Levavit Abraham oculos suos, viditque post tergum arietem inter vepres hærentem cornibus, quem assumens obtulit holocaustum pro filio.
<span id="x22_14" class="vn">14</span> Appellavitque nomen loci illius, Dominus videt. Unde usque hodie dicitur : In monte Dominus videbit.<br class="calibre6"/><br class="calibre6"/>
<span id="x22_15" class="vn">15</span> Vocavit autem angelus Domini Abraham secundo de cælo, dicens :
<span id="x22_16" class="vn">16</span> Per memetipsum juravi, dicit Dominus : quia fecisti hanc rem, et non pepercisti filio tuo unigenito propter me :
<span id="x22_17" class="vn">17</span> benedicam tibi, et multiplicabo semen tuum sicut stellas cæli, et velut arenam quæ est in littore maris : possidebit semen tuum portas inimicorum suorum,
<span id="x22_18" class="vn">18</span> et benedicentur in semine tuo omnes gentes terræ, quia obedisti voci meæ.
<span id="x22_19" class="vn">19</span> Reversus est Abraham ad pueros suos, abieruntque Bersabee simul, et habitavit ibi.<br class="calibre6"/><br class="calibre6"/>
<span id="x22_20" class="vn">20</span> His ita gestis, nuntiatum est Abrahæ quod Melcha quoque genuisset filios Nachor fratri suo :
<span id="x22_21" class="vn">21</span> Hus primogenitum, et Buz fratrem ejus, et Camuel patrem Syrorum,
<span id="x22_22" class="vn">22</span> et Cased, et Azau, Pheldas quoque et Jedlaph,
<span id="x22_23" class="vn">23</span> ac Bathuel, de quo nata est Rebecca : octo istos genuit Melcha, Nachor fratri Abrahæ.
<span id="x22_24" class="vn">24</span> Concubina vero illius, nomine Roma, peperit Tabee, et Gaham, et Thahas, et Maacha.
</div><div class="calibre5" id="calibre_pb_22"></div></body></html>
