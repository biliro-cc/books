<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> His itaque transactis, factus est sermo Domini ad Abram per visionem dicens : Noli timere, Abram : ego protector tuus sum, et merces tua magna nimis.
<span id="x15_2" class="vn">2</span> Dixitque Abram : Domine Deus, quid dabis mihi ? ego vadam absque liberis, et filius procuratoris domus meæ iste Damascus Eliezer.
<span id="x15_3" class="vn">3</span> Addiditque Abram : Mihi autem non dedisti semen, et ecce vernaculus meus, hæres meus erit.
<span id="x15_4" class="vn">4</span> Statimque sermo Domini factus est ad eum, dicens : Non erit hic hæres tuus, sed qui egredietur de utero tuo, ipsum habebis hæredem.
<span id="x15_5" class="vn">5</span> Eduxitque eum foras, et ait illi : Suspice cælum, et numera stellas, si potes. Et dixit ei : Sic erit semen tuum.
<span id="x15_6" class="vn">6</span> Credidit Abram Deo, et reputatum est illi ad justitiam.
<span id="x15_7" class="vn">7</span> Dixitque ad eum : Ego Dominus qui eduxi te de Ur Chaldæorum ut darem tibi terram istam, et possideres eam.
<span id="x15_8" class="vn">8</span> At ille ait : Domine Deus, unde scire possum quod possessurus sim eam ?
<span id="x15_9" class="vn">9</span> Et respondens Dominus : Sume, inquit, mihi vaccam triennem, et capram trimam, et arietem annorum trium, turturem quoque et columbam.
<span id="x15_10" class="vn">10</span> Qui tollens universa hæc, divisit ea per medium, et utrasque partes contra se altrinsecus posuit ; aves autem non divisit.
<span id="x15_11" class="vn">11</span> Descenderuntque volucres super cadavera, et abigebat eas Abram.
<span id="x15_12" class="vn">12</span> Cumque sol occumberet, sopor irruit super Abram, et horror magnus et tenebrosus invasit eum.
<span id="x15_13" class="vn">13</span> Dictumque est ad eum : Scito prænoscens quod peregrinum futurum sit semen tuum in terra non sua, et subjicient eos servituti, et affligent quadringentis annis.
<span id="x15_14" class="vn">14</span> Verumtamen gentem, cui servituri sunt, ego judicabo : et post hæc egredientur cum magna substantia.
<span id="x15_15" class="vn">15</span> Tu autem ibis ad patres tuos in pace, sepultus in senectute bona.
<span id="x15_16" class="vn">16</span> Generatione autem quarta revertentur huc : necdum enim completæ sunt iniquitates Amorrhæorum usque ad præsens tempus.
<span id="x15_17" class="vn">17</span> Cum ergo occubuisset sol, facta est caligo tenebrosa, et apparuit clibanus fumans, et lampas ignis transiens inter divisiones illas.
<span id="x15_18" class="vn">18</span> In illo die pepigit Dominus fœdus cum Abram, dicens : Semini tuo dabo terram hanc a fluvio Ægypti usque ad fluvium magnum Euphraten,
<span id="x15_19" class="vn">19</span> Cinæos, et Cenezæos, Cedmonæos,
<span id="x15_20" class="vn">20</span> et Hethæos, et Pherezæos, Raphaim quoque,
<span id="x15_21" class="vn">21</span> et Amorrhæos, et Chananæos, et Gergesæos, et Jebusæos.
</div><div class="calibre5" id="calibre_pb_15"></div></body></html>
