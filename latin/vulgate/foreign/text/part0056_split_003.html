<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Ephesios - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Hujus rei gratia, ego Paulus vinctus Christi Jesu, pro vobis gentibus,
<span id="x3_2" class="vn">2</span> si tamen audistis dispensationem gratiæ Dei, quæ data est mihi in vobis :
<span id="x3_3" class="vn">3</span> quoniam secundum revelationem notum mihi factum est sacramentum, sicut supra scripsi in brevi,
<span id="x3_4" class="vn">4</span> prout potestis legentes intelligere prudentiam meam in mysterio Christi :
<span id="x3_5" class="vn">5</span> quod aliis generationibus non est agnitum filiis hominum, sicuti nunc revelatum est sanctis apostolis ejus et prophetis in Spiritu,
<span id="x3_6" class="vn">6</span> gentes esse cohæredes, et concorporales, et comparticipes promissionis ejus in Christo Jesu per Evangelium :
<span id="x3_7" class="vn">7</span> cujus factus sum minister secundum donum gratiæ Dei, quæ data est mihi secundum operationem virtutis ejus.
<span id="x3_8" class="vn">8</span> Mihi omnium sanctorum minimo data est gratia hæc, in gentibus evangelizare investigabiles divitias Christi,
<span id="x3_9" class="vn">9</span> et illuminare omnes, quæ sit dispensatio sacramenti absconditi a sæculis in Deo, qui omnia creavit :
<span id="x3_10" class="vn">10</span> ut innotescat principatibus et potestatibus in cælestibus per Ecclesiam, multiformis sapientia Dei,
<span id="x3_11" class="vn">11</span> secundum præfinitionem sæculorum, quam fecit in Christo Jesu Domino nostro :
<span id="x3_12" class="vn">12</span> in quo habemus fiduciam, et accessum in confidentia per fidem ejus.
<span id="x3_13" class="vn">13</span> Propter quod peto ne deficiatis in tribulationibus meis pro vobis : quæ est gloria vestra.<br class="calibre6"/><br class="calibre6"/>
<span id="x3_14" class="vn">14</span> Hujus rei gratia flecto genua mea ad Patrem Domini nostri Jesu Christi,
<span id="x3_15" class="vn">15</span> ex quo omnis paternitas in cælis et in terra nominatur,
<span id="x3_16" class="vn">16</span> ut det vobis secundum divitias gloriæ suæ, virtute corroborari per Spiritum ejus in interiorem hominem,
<span id="x3_17" class="vn">17</span> Christum habitare per fidem in cordibus vestris : in caritate radicati, et fundati,
<span id="x3_18" class="vn">18</span> ut possitis comprehendere cum omnibus sanctis, quæ sit latitudo, et longitudo, et sublimitas, et profundum :
<span id="x3_19" class="vn">19</span> scire etiam supereminentem scientiæ caritatem Christi, ut impleamini in omnem plenitudinem Dei.
<span id="x3_20" class="vn">20</span> Ei autem, qui potens est omnia facere superabundanter quam petimus aut intelligimus, secundum virtutem, quæ operatur in nobis :
<span id="x3_21" class="vn">21</span> ipsi gloria in Ecclesia, et in Christo Jesu, in omnes generationes sæculi sæculorum. Amen.
</div><div class="calibre5" id="calibre_pb_3"></div></body></html>
