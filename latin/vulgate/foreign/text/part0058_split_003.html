<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Colossenses - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Igitur, si consurrexistis cum Christo : quæ sursum sunt quærite, ubi Christus est in dextera Dei sedens :
<span id="x3_2" class="vn">2</span> quæ sursum sunt sapite, non quæ super terram.
<span id="x3_3" class="vn">3</span> Mortui enim estis, et vita vestra est abscondita cum Christo in Deo.
<span id="x3_4" class="vn">4</span> Cum Christus apparuerit, vita vestra : tunc et vos apparebitis cum ipso in gloria.
<span id="x3_5" class="vn">5</span> Mortificate ergo membra vestra, quæ sunt super terram : fornicationem, immunditiam, libidinem, concupiscentiam malam, et avaritiam, quæ est simulacrorum servitus :
<span id="x3_6" class="vn">6</span> propter quæ venit ira Dei super filios incredulitatis :
<span id="x3_7" class="vn">7</span> in quibus et vos ambulastis aliquando, cum viveretis in illis.
<span id="x3_8" class="vn">8</span> Nunc autem deponite et vos omnia : iram, indignationem, malitiam, blasphemiam, turpem sermonem de ore vestro.
<span id="x3_9" class="vn">9</span> Nolite mentiri invicem, expoliantes vos veterem hominem cum actibus suis,
<span id="x3_10" class="vn">10</span> et induentes novum eum, qui renovatur in agnitionem secundum imaginem ejus qui creavit illum :
<span id="x3_11" class="vn">11</span> ubi non est gentilis et Judæus, circumcisio et præputium, Barbarus et Scytha, servus et liber : sed omnia, et in omnibus Christus.
<span id="x3_12" class="vn">12</span> Induite vos ergo, sicut electi Dei, sancti, et dilecti, viscera misericordiæ, benignitatem, humilitatem, modestiam, patientiam :
<span id="x3_13" class="vn">13</span> supportantes invicem, et donantes vobismetipsis si quis adversus aliquem habet querelam : sicut et Dominus donavit vobis, ita et vos.
<span id="x3_14" class="vn">14</span> Super omnia autem hæc, caritatem habete, quod est vinculum perfectionis :
<span id="x3_15" class="vn">15</span> et pax Christi exsultet in cordibus vestris, in qua et vocati estis in uno corpore : et grati estote.
<span id="x3_16" class="vn">16</span> Verbum Christi habitet in vobis abundanter, in omni sapientia, docentes, et commonentes vosmetipsos, psalmis, hymnis, et canticis spiritualibus, in gratia cantantes in cordibus vestris Deo.
<span id="x3_17" class="vn">17</span> Omne, quodcumque facitis in verbo aut in opere, omnia in nomine Domini Jesu Christi, gratias agentes Deo et Patri per ipsum.<br class="calibre6"/><br class="calibre6"/>
<span id="x3_18" class="vn">18</span> Mulieres, subditæ estote viris, sicut oportet, in Domino.
<span id="x3_19" class="vn">19</span> Viri, diligite uxores vestras, et nolite amari esse ad illas.
<span id="x3_20" class="vn">20</span> Filii, obedite parentibus per omnia : hoc enim placitum est in Domino.
<span id="x3_21" class="vn">21</span> Patres, nolite ad indignationem provocare filios vestros, ut non pusillo animo fiant.
<span id="x3_22" class="vn">22</span> Servi, obedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Deum.
<span id="x3_23" class="vn">23</span> Quodcumque facitis, ex animo operamini sicut Domino, et non hominibus :
<span id="x3_24" class="vn">24</span> scientes quod a Domino accipietis retributionem hæreditatis. Domino Christo servite.
<span id="x3_25" class="vn">25</span> Qui enim injuriam facit, recipiet id quod inique gessit : et non est personarum acceptio apud Deum.
</div><div class="calibre5" id="calibre_pb_3"></div></body></html>
