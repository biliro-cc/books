<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Romanos - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c11" id="c11"><span class="chapter-num">11</span></a> <span id="x11_1" class="vn">1</span> Dico ergo : Numquid Deus repulit populum suum ? Absit. Nam et ego Israëlita sum ex semine Abraham, de tribu Benjamin :
<span id="x11_2" class="vn">2</span> non repulit Deus plebem suam, quam præscivit. An nescitis in Elia quid dicit Scriptura ? quemadmodum interpellat Deum adversum Israël :
<span id="x11_3" class="vn">3</span> Domine, prophetas tuos occiderunt, altaria tua suffoderunt : et ego relictus sum solus, et quærunt animam meam.
<span id="x11_4" class="vn">4</span> Sed quid dicit illi divinum responsum ? Reliqui mihi septem millia virorum, qui non curvaverunt genua ante Baal.
<span id="x11_5" class="vn">5</span> Sic ergo et in hoc tempore reliquiæ secundum electionem gratiæ salvæ factæ sunt.
<span id="x11_6" class="vn">6</span> Si autem gratia, jam non ex operibus : alioquin gratia jam non est gratia.
<span id="x11_7" class="vn">7</span> Quid ergo ? Quod quærebat Israël, hoc non est consecutus : electio autem consecuta est : ceteri vero excæcati sunt :
<span id="x11_8" class="vn">8</span> sicut scriptum est : Dedit illis Deus spiritum compunctionis : oculos ut non videant, et aures ut non audiant, usque in hodiernum diem.
<span id="x11_9" class="vn">9</span> Et David dicit : Fiat mensa eorum in laqueum, et in captionem, et in scandalum, et in retributionem illis.
<span id="x11_10" class="vn">10</span> Obscurentur oculi eorum ne videant : et dorsum eorum semper incurva.<br class="calibre6"/><br class="calibre6"/>
<span id="x11_11" class="vn">11</span> Dico ergo : Numquid sic offenderunt ut caderent ? Absit. Sed illorum delicto, salus est gentibus ut illos æmulentur.
<span id="x11_12" class="vn">12</span> Quod si delictum illorum divitiæ sunt mundi, et diminutio eorum divitiæ gentium : quanto magis plenitudo eorum ?
<span id="x11_13" class="vn">13</span> Vobis enim dico gentibus : Quamdiu quidem ego sum gentium Apostolus, ministerium meum honorificabo,
<span id="x11_14" class="vn">14</span> si quomodo ad æmulandum provocem carnem meam, et salvos faciam aliquos ex illis.
<span id="x11_15" class="vn">15</span> Si enim amissio eorum, reconciliatio est mundi : quæ assumptio, nisi vita ex mortuis ?
<span id="x11_16" class="vn">16</span> Quod si delibatio sancta est, et massa : et si radix sancta, et rami.
<span id="x11_17" class="vn">17</span> Quod si aliqui ex ramis fracti sunt, tu autem cum oleaster esses, insertus es in illis, et socius radicis, et pinguedinis olivæ factus es,
<span id="x11_18" class="vn">18</span> noli gloriari adversus ramos. Quod si gloriaris : non tu radicem portas, sed radix te.
<span id="x11_19" class="vn">19</span> Dices ergo : Fracti sunt rami ut ego inserar.
<span id="x11_20" class="vn">20</span> Bene : propter incredulitatem fracti sunt. Tu autem fide stas : noli altum sapere, sed time.
<span id="x11_21" class="vn">21</span> Si enim Deus naturalibus ramis non pepercit : ne forte nec tibi parcat.
<span id="x11_22" class="vn">22</span> Vide ergo bonitatem, et severitatem Dei : in eos quidem qui ceciderunt, severitatem : in te autem bonitatem Dei, si permanseris in bonitate, alioquin et tu excideris.
<span id="x11_23" class="vn">23</span> Sed et illi, si non permanserint in incredulitate, inserentur : potens est enim Deus iterum inserere illos.
<span id="x11_24" class="vn">24</span> Nam si tu ex naturali excisus es oleastro, et contra naturam insertus es in bonam olivam : quanto magis ii qui secundum naturam inserentur suæ olivæ ?<br class="calibre6"/><br class="calibre6"/>
<span id="x11_25" class="vn">25</span> Nolo enim vos ignorare, fratres, mysterium hoc (ut non sitis vobis ipsis sapientes), quia cæcitas ex parte contigit in Israël, donec plenitudo gentium intraret,
<span id="x11_26" class="vn">26</span> et sic omnis Israël salvus fieret, sicut scriptum est : Veniet ex Sion, qui eripiat, et avertat impietatem a Jacob.
<span id="x11_27" class="vn">27</span> Et hoc illis a me testamentum : cum abstulero peccata eorum.
<span id="x11_28" class="vn">28</span> Secundum Evangelium quidem, inimici propter vos : secundum electionem autem, carissimi propter patres.
<span id="x11_29" class="vn">29</span> Sine pœnitentia enim sunt dona et vocatio Dei.
<span id="x11_30" class="vn">30</span> Sicut enim aliquando et vos non credidistis Deo, nunc autem misericordiam consecuti estis propter incredulitatem illorum :
<span id="x11_31" class="vn">31</span> ita et isti nunc non crediderunt in vestram misericordiam : ut et ipsi misericordiam consequantur.
<span id="x11_32" class="vn">32</span> Conclusit enim Deus omnia in incredulitate, ut omnium misereatur.<br class="calibre6"/><br class="calibre6"/>
<span id="x11_33" class="vn">33</span> O altitudo divitiarum sapientiæ, et scientiæ Dei : quam incomprehensibilia sunt judicia ejus, et investigabiles viæ ejus !
<span id="x11_34" class="vn">34</span> Quis enim cognovit sensum Domini ? aut quis consiliarius ejus fuit ?
<span id="x11_35" class="vn">35</span> aut quis prior dedit illi, et retribuetur ei ?
<span id="x11_36" class="vn">36</span> Quoniam ex ipso, et per ipsum, et in ipso sunt omnia : ipsi gloria in sæcula. Amen.
</div><div class="calibre5" id="calibre_pb_11"></div></body></html>
