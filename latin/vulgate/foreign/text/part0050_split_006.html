<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Joannes - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c6" id="c6"><span class="chapter-num">6</span></a> <span id="x6_1" class="vn">1</span> Post hæc abiit Jesus trans mare Galilææ, quod est Tiberiadis :
<span id="x6_2" class="vn">2</span> et sequebatur eum multitudo magna, quia videbant signa quæ faciebat super his qui infirmabantur.
<span id="x6_3" class="vn">3</span> Subiit ergo in montem Jesus et ibi sedebat cum discipulis suis.
<span id="x6_4" class="vn">4</span> Erat autem proximum Pascha dies festus Judæorum.
<span id="x6_5" class="vn">5</span> Cum sublevasset ergo oculos Jesus, et vidisset quia multitudo maxima venit ad eum, dixit ad Philippum : Unde ememus panes, ut manducent hi ?
<span id="x6_6" class="vn">6</span> Hoc autem dicebat tentans eum : ipse enim sciebat quid esset facturus.
<span id="x6_7" class="vn">7</span> Respondit ei Philippus : Ducentorum denariorum panes non sufficiunt eis, ut unusquisque modicum quid accipiat.
<span id="x6_8" class="vn">8</span> Dicit ei unus ex discipulis ejus, Andreas, frater Simonis Petri :
<span id="x6_9" class="vn">9</span> Est puer unus hic qui habet quinque panes hordeaceos et duos pisces : sed hæc quid sunt inter tantos ?
<span id="x6_10" class="vn">10</span> Dixit ergo Jesus : Facite homines discumbere. Erat autem fœnum multum in loco. Discubuerunt ergo viri, numero quasi quinque millia.
<span id="x6_11" class="vn">11</span> Accepit ergo Jesus panes : et cum gratias egisset, distribuit discumbentibus : similiter et ex piscibus quantum volebant.
<span id="x6_12" class="vn">12</span> Ut autem impleti sunt, dixit discipulis suis : Colligite quæ superaverunt fragmenta, ne pereant.
<span id="x6_13" class="vn">13</span> Collegerunt ergo, et impleverunt duodecim cophinos fragmentorum ex quinque panibus hordeaceis, quæ superfuerunt his qui manducaverant.
<span id="x6_14" class="vn">14</span> Illi ergo homines cum vidissent quod Jesus fecerat signum, dicebant : Quia hic est vere propheta, qui venturus est in mundum.
<span id="x6_15" class="vn">15</span> Jesus ergo cum cognovisset quia venturi essent ut raperent eum, et facerent eum regem, fugit iterum in montem ipse solus.<br class="calibre6"/><br class="calibre6"/>
<span id="x6_16" class="vn">16</span> Ut autem sero factum est, descenderunt discipuli ejus ad mare.
<span id="x6_17" class="vn">17</span> Et cum ascendissent navim, venerunt trans mare in Capharnaum : et tenebræ jam factæ erant et non venerat ad eos Jesus.
<span id="x6_18" class="vn">18</span> Mare autem, vento magno flante, exsurgebat.
<span id="x6_19" class="vn">19</span> Cum remigassent ergo quasi stadia viginti quinque aut triginta, vident Jesum ambulantem supra mare, et proximum navi fieri, et timuerunt.
<span id="x6_20" class="vn">20</span> Ille autem dicit eis : Ego sum, nolite timere.
<span id="x6_21" class="vn">21</span> Voluerunt ergo accipere eum in navim et statim navis fuit ad terram, in quam ibant.
<span id="x6_22" class="vn">22</span> Altera die, turba, quæ stabat trans mare, vidit quia navicula alia non erat ibi nisi una, et quia non introisset cum discipulis suis Jesus in navim, sed soli discipuli ejus abiissent :
<span id="x6_23" class="vn">23</span> aliæ vero supervenerunt naves a Tiberiade juxta locum ubi manducaverunt panem, gratias agente Domino.
<span id="x6_24" class="vn">24</span> Cum ergo vidisset turba quia Jesus non esset ibi, neque discipuli ejus, ascenderunt in naviculas, et venerunt Capharnaum quærentes Jesum.<br class="calibre6"/><br class="calibre6"/>
<span id="x6_25" class="vn">25</span> Et cum invenissent eum trans mare, dixerunt ei : Rabbi, quando huc venisti ?
<span id="x6_26" class="vn">26</span> Respondit eis Jesus, et dixit : Amen, amen dico vobis : quæritis me non quia vidistis signa, sed quia manducastis ex panibus et saturati estis.
<span id="x6_27" class="vn">27</span> Operamini non cibum, qui perit, sed qui permanet in vitam æternam, quem Filius hominis dabit vobis. Hunc enim Pater signavit Deus.
<span id="x6_28" class="vn">28</span> Dixerunt ergo ad eum : Quid faciemus ut operemur opera Dei ?
<span id="x6_29" class="vn">29</span> Respondit Jesus, et dixit eis : Hoc est opus Dei, ut credatis in eum quem misit ille.
<span id="x6_30" class="vn">30</span> Dixerunt ergo ei : Quod ergo tu facis signum ut videamus et credamus tibi ? quid operaris ?
<span id="x6_31" class="vn">31</span> Patres nostri manducaverunt manna in deserto, sicut scriptum est : Panem de cælo dedit eis manducare.
<span id="x6_32" class="vn">32</span> Dixit ergo eis Jesus : Amen, amen dico vobis : non Moyses dedit vobis panem de cælo, sed Pater meus dat vobis panem de cælo verum.
<span id="x6_33" class="vn">33</span> Panis enim Dei est, qui de cælo descendit, et dat vitam mundo.
<span id="x6_34" class="vn">34</span> Dixerunt ergo ad eum : Domine, semper da nobis panem hunc.
<span id="x6_35" class="vn">35</span> Dixit autem eis Jesus : Ego sum panis vitæ : qui venit ad me, non esuriet, et qui credit in me, non sitiet umquam.
<span id="x6_36" class="vn">36</span> Sed dixi vobis quia et vidistis me, et non creditis.
<span id="x6_37" class="vn">37</span> Omne quod dat mihi Pater, ad me veniet : et eum qui venit ad me, non ejiciam foras :
<span id="x6_38" class="vn">38</span> quia descendi de cælo, non ut faciam voluntatem meam, sed voluntatem ejus qui misit me.
<span id="x6_39" class="vn">39</span> Hæc est autem voluntas ejus qui misit me, Patris : ut omne quod dedit mihi, non perdam ex eo, sed resuscitem illud in novissimo die.
<span id="x6_40" class="vn">40</span> Hæc est autem voluntas Patris mei, qui misit me : ut omnis qui videt Filium et credit in eum, habeat vitam æternam, et ego resuscitabo eum in novissimo die.
<span id="x6_41" class="vn">41</span> Murmurabant ergo Judæi de illo, quia dixisset : Ego sum panis vivus, qui de cælo descendi,
<span id="x6_42" class="vn">42</span> et dicebant : Nonne hic est Jesus filius Joseph, cujus nos novimus patrem et matrem ? quomodo ergo dicit hic : Quia de cælo descendi ?
<span id="x6_43" class="vn">43</span> Respondit ergo Jesus, et dixit eis : Nolite murmurare in invicem :
<span id="x6_44" class="vn">44</span> nemo potest venire ad me, nisi Pater, qui misit me, traxerit eum ; et ego resuscitabo eum in novissimo die.
<span id="x6_45" class="vn">45</span> Est scriptum in prophetis : Et erunt omnes docibiles Dei. Omnis qui audivit a Patre, et didicit, venit ad me.
<span id="x6_46" class="vn">46</span> Non quia Patrem vidit quisquam, nisi is, qui est a Deo, hic vidit Patrem.
<span id="x6_47" class="vn">47</span> Amen, amen dico vobis : qui credit in me, habet vitam æternam.<br class="calibre6"/><br class="calibre6"/>
<span id="x6_48" class="vn">48</span> Ego sum panis vitæ.
<span id="x6_49" class="vn">49</span> Patres vestri manducaverunt manna in deserto, et mortui sunt.
<span id="x6_50" class="vn">50</span> Hic est panis de cælo descendens : ut si quis ex ipso manducaverit, non moriatur.
<span id="x6_51" class="vn">51</span> Ego sum panis vivus, qui de cælo descendi.
<span id="x6_52" class="vn">52</span> Si quis manducaverit ex hoc pane, vivet in æternum : et panis quem ego dabo, caro mea est pro mundi vita.
<span id="x6_53" class="vn">53</span> Litigabant ergo Judæi ad invicem, dicentes : Quomodo potest hic nobis carnem suam dare ad manducandum ?
<span id="x6_54" class="vn">54</span> Dixit ergo eis Jesus : Amen, amen dico vobis : nisi manducaveritis carnem Filii hominis, et biberitis ejus sanguinem, non habebitis vitam in vobis.
<span id="x6_55" class="vn">55</span> Qui manducat meam carnem, et bibit meum sanguinem, habet vitam æternam : et ego resuscitabo eum in novissimo die.
<span id="x6_56" class="vn">56</span> Caro enim mea vere est cibus : et sanguis meus, vere est potus ;
<span id="x6_57" class="vn">57</span> qui manducat meam carnem et bibit meum sanguinem, in me manet, et ego in illo.
<span id="x6_58" class="vn">58</span> Sicut misit me vivens Pater, et ego vivo propter Patrem : et qui manducat me, et ipse vivet propter me.
<span id="x6_59" class="vn">59</span> Hic est panis qui de cælo descendit. Non sicut manducaverunt patres vestri manna, et mortui sunt. Qui manducat hunc panem, vivet in æternum.<br class="calibre6"/><br class="calibre6"/>
<span id="x6_60" class="vn">60</span> Hæc dixit in synagoga docens, in Capharnaum.
<span id="x6_61" class="vn">61</span> Multi ergo audientes ex discipulis ejus, dixerunt : Durus est hic sermo, et quis potest eum audire ?
<span id="x6_62" class="vn">62</span> Sciens autem Jesus apud semetipsum quia murmurarent de hoc discipuli ejus, dixit eis : Hoc vos scandalizat ?
<span id="x6_63" class="vn">63</span> si ergo videritis Filium hominis ascendentem ubi erat prius ?
<span id="x6_64" class="vn">64</span> Spiritus est qui vivificat : caro non prodest quidquam : verba quæ ego locutus sum vobis, spiritus et vita sunt.
<span id="x6_65" class="vn">65</span> Sed sunt quidam ex vobis qui non credunt. Sciebat enim ab initio Jesus qui essent non credentes, et quis traditurus esset eum.
<span id="x6_66" class="vn">66</span> Et dicebat : Propterea dixi vobis, quia nemo potest venire ad me, nisi fuerit ei datum a Patre meo.
<span id="x6_67" class="vn">67</span> Ex hoc multi discipulorum ejus abierunt retro : et jam non cum illo ambulabant.
<span id="x6_68" class="vn">68</span> Dixit ergo Jesus ad duodecim : Numquid et vos vultis abire ?
<span id="x6_69" class="vn">69</span> Respondit ergo ei Simon Petrus : Domine, ad quem ibimus ? verba vitæ æternæ habes :
<span id="x6_70" class="vn">70</span> et nos credidimus, et cognovimus quia tu es Christus Filius Dei.
<span id="x6_71" class="vn">71</span> Respondit eis Jesus : Nonne ego vos duodecim elegi : et ex vobis unus diabolus est ?
<span id="x6_72" class="vn">72</span> Dicebat autem Judam Simonis Iscariotem : hic enim erat traditurus eum, cum esset unus ex duodecim.
</div><div class="calibre5" id="calibre_pb_6"></div></body></html>
