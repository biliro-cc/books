<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Job - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Respondens autem Eliphaz Themanites, dixit :
<div class="poetry"><span id="x15_2" class="vn">2</span> Numquid sapiens respondebit quasi in ventum loquens,<br class="calibre6"/> et implebit ardore stomachum suum ?<br class="calibre6"/>
<span id="x15_3" class="vn">3</span> Arguis verbis eum qui non est æqualis tibi,<br class="calibre6"/> et loqueris quod tibi non expedit.<br class="calibre6"/>
<span id="x15_4" class="vn">4</span> Quantum in te est, evacuasti timorem,<br class="calibre6"/> et tulisti preces coram Deo.<br class="calibre6"/>
<span id="x15_5" class="vn">5</span> Docuit enim iniquitas tua os tuum,<br class="calibre6"/> et imitaris linguam blasphemantium.<br class="calibre6"/>
<span id="x15_6" class="vn">6</span> Condemnabit te os tuum, et non ego :<br class="calibre6"/> et labia tua respondebunt tibi.<br class="calibre6"/>
<span id="x15_7" class="vn">7</span> Numquid primus homo tu natus es,<br class="calibre6"/> et ante colles formatus ?<br class="calibre6"/>
<span id="x15_8" class="vn">8</span> numquid consilium Dei audisti,<br class="calibre6"/> et inferior te erit ejus sapientia ?<br class="calibre6"/>
<span id="x15_9" class="vn">9</span> Quid nosti quod ignoremus ?<br class="calibre6"/> quid intelligis quod nesciamus ?<br class="calibre6"/>
<span id="x15_10" class="vn">10</span> Et senes et antiqui sunt in nobis,<br class="calibre6"/> multo vetustiores quam patres tui.<br class="calibre6"/>
<span id="x15_11" class="vn">11</span> Numquid grande est ut consoletur te Deus ?<br class="calibre6"/> sed verba tua prava hoc prohibent.<br class="calibre6"/>
<span id="x15_12" class="vn">12</span> Quid te elevat cor tuum,<br class="calibre6"/> et quasi magna cogitans attonitos habes oculos ?<br class="calibre6"/>
<span id="x15_13" class="vn">13</span> Quid tumet contra Deum spiritus tuus,<br class="calibre6"/> ut proferas de ore tuo hujuscemodi sermones ?<br class="calibre6"/>
<span id="x15_14" class="vn">14</span> Quid est homo ut immaculatus sit,<br class="calibre6"/> et ut justus appareat natus de muliere ?<br class="calibre6"/>
<span id="x15_15" class="vn">15</span> Ecce inter sanctos ejus nemo immutabilis,<br class="calibre6"/> et cæli non sunt mundi in conspectu ejus.<br class="calibre6"/>
<span id="x15_16" class="vn">16</span> Quanto magis abominabilis et inutilis homo,<br class="calibre6"/> qui bibit quasi aquam iniquitatem ?<br class="calibre6"/>
<span id="x15_17" class="vn">17</span> Ostendam tibi : audi me :<br class="calibre6"/> quod vidi, narrabo tibi.<br class="calibre6"/>
<span id="x15_18" class="vn">18</span> Sapientes confitentur,<br class="calibre6"/> et non abscondunt patres suos :<br class="calibre6"/>
<span id="x15_19" class="vn">19</span> quibus solis data est terra,<br class="calibre6"/> et non transivit alienus per eos.<br class="calibre6"/>
<span id="x15_20" class="vn">20</span> Cunctis diebus suis impius superbit,<br class="calibre6"/> et numerus annorum incertus est tyrannidis ejus.<br class="calibre6"/>
<span id="x15_21" class="vn">21</span> Sonitus terroris semper in auribus illius :<br class="calibre6"/> et cum pax sit, ille semper insidias suspicatur.<br class="calibre6"/>
<span id="x15_22" class="vn">22</span> Non credit quod reverti possit de tenebris ad lucem,<br class="calibre6"/> circumspectans undique gladium.<br class="calibre6"/>
<span id="x15_23" class="vn">23</span> Cum se moverit ad quærendum panem,<br class="calibre6"/> novit quod paratus sit in manu ejus tenebrarum dies.<br class="calibre6"/>
<span id="x15_24" class="vn">24</span> Terrebit eum tribulatio,<br class="calibre6"/> et angustia vallabit eum,<br class="calibre6"/> sicut regem qui præparatur ad prælium.<br class="calibre6"/>
<span id="x15_25" class="vn">25</span> Tetendit enim adversus Deum manum suam,<br class="calibre6"/> et contra Omnipotentem roboratus est.<br class="calibre6"/>
<span id="x15_26" class="vn">26</span> Cucurrit adversus eum erecto collo,<br class="calibre6"/> et pingui cervice armatus est.<br class="calibre6"/>
<span id="x15_27" class="vn">27</span> Operuit faciem ejus crassitudo,<br class="calibre6"/> et de lateribus ejus arvina dependet.<br class="calibre6"/>
<span id="x15_28" class="vn">28</span> Habitavit in civitatibus desolatis,<br class="calibre6"/> et in domibus desertis, quæ in tumulos sunt redactæ.<br class="calibre6"/>
<span id="x15_29" class="vn">29</span> Non ditabitur, nec perseverabit substantia ejus,<br class="calibre6"/> nec mittet in terra radicem suam.<br class="calibre6"/>
<span id="x15_30" class="vn">30</span> Non recedet de tenebris :<br class="calibre6"/> ramos ejus arefaciet flamma,<br class="calibre6"/> et auferetur spiritu oris sui.<br class="calibre6"/>
<span id="x15_31" class="vn">31</span> Non credet, frustra errore deceptus,<br class="calibre6"/> quod aliquo pretio redimendus sit.<br class="calibre6"/>
<span id="x15_32" class="vn">32</span> Antequam dies ejus impleantur peribit,<br class="calibre6"/> et manus ejus arescent.<br class="calibre6"/>
<span id="x15_33" class="vn">33</span> Lædetur quasi vinea in primo flore botrus ejus,<br class="calibre6"/> et quasi oliva projiciens florem suum.<br class="calibre6"/>
<span id="x15_34" class="vn">34</span> Congregatio enim hypocritæ sterilis,<br class="calibre6"/> et ignis devorabit tabernacula eorum qui munera libenter accipiunt.<br class="calibre6"/>
<span id="x15_35" class="vn">35</span> Concepit dolorem, et peperit iniquitatem,<br class="calibre6"/> et uterus ejus præparat dolos.</div>
</div><div class="calibre5" id="calibre_pb_15"></div></body></html>
