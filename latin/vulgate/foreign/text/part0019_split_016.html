<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Esther - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c16" id="c16"><span class="chapter-num">16</span></a> <span id="x16_1" class="vn">1</span> Rex magnus Artaxerxes ab India usque Æthiopiam, centum viginti septem provinciarum ducibus ac principibus qui nostræ jussioni obediunt, salutem dicit.
<span id="x16_2" class="vn">2</span> Multi bonitate principum et honore, qui in eos collatus est, abusi sunt in superbiam :
<span id="x16_3" class="vn">3</span> et non solum subjectos regibus nituntur opprimere, sed datam sibi gloriam non ferentes, in ipsos qui dederunt, moliuntur insidias.
<span id="x16_4" class="vn">4</span> Nec contenti sunt gratias non agere beneficiis, et humanitatis in se jura violare, sed Dei quoque cuncta cernentis arbitrantur se posse fugere sententiam.
<span id="x16_5" class="vn">5</span> Et in tantum vesaniæ proruperunt, ut eos qui credita sibi officia diligenter observant, et ita cuncta agunt ut omnium laude digni sint, mendaciorum cuniculis conentur subvertere,
<span id="x16_6" class="vn">6</span> dum aures principum simplices, et ex sua natura alios æstimantes, callida fraude decipiunt.
<span id="x16_7" class="vn">7</span> Quæ res et ex veteribus probatur historiis, et ex his quæ geruntur quotidie, quomodo malis quorumdam suggestionibus regum studia depraventur.
<span id="x16_8" class="vn">8</span> Unde providendum est paci omnium provinciarum.
<span id="x16_9" class="vn">9</span> Nec putare debetis, si diversa jubeamus, ex animi nostri venire levitate, sed pro qualitate et necessitate temporum, ut reipublicæ poscit utilitas, ferre sententiam.<br class="calibre6"/><br class="calibre6"/>
<span id="x16_10" class="vn">10</span> Et ut manifestius quod dicimus intelligatis, Aman filius Amadathi, et animo et gente Macedo, alienusque a Persarum sanguine, et pietatem nostram sua crudelitate commaculans, peregrinus a nobis susceptus est :
<span id="x16_11" class="vn">11</span> et tantam in se expertus humanitatem, ut pater noster vocaretur, et adoraretur ab omnibus post regem secundus :
<span id="x16_12" class="vn">12</span> qui in tantum arrogantiæ tumorem sublatus est, ut regno privare nos niteretur et spiritu.
<span id="x16_13" class="vn">13</span> Nam Mardochæum, cujus fide et beneficiis vivimus, et consortem regni nostri Esther cum omni gente sua, novis quibusdam atque inauditis machinis expetivit in mortem :
<span id="x16_14" class="vn">14</span> hoc cogitans ut illis interfectis, insidiaretur nostræ solitudini, et regnum Persarum transferret in Macedonas.
<span id="x16_15" class="vn">15</span> Nos autem a pessimo mortalium Judæos neci destinatos, in nulla penitus culpa reperimus, sed e contrario justis utentes legibus,
<span id="x16_16" class="vn">16</span> et filios altissimi et maximi semperque viventis Dei, cujus beneficio et patribus nostris et nobis regnum est traditum, et usque hodie custoditur.
<span id="x16_17" class="vn">17</span> Unde eas litteras, quas sub nomine nostro ille direxerat, sciatis esse irritas.
<span id="x16_18" class="vn">18</span> Pro quo scelere ante portas hujus urbis, id est, Susan, et ipse qui machinatus est, et omnis cognatio ejus pendet in patibulis : non nobis, sed Deo reddente ei quod meruit.
<span id="x16_19" class="vn">19</span> Hoc autem edictum, quod nunc mittimus, in cunctis urbibus proponatur, ut liceat Judæis uti legibus suis.
<span id="x16_20" class="vn">20</span> Quibus debetis esse adminiculo, ut eos qui se ad necem eorum paraverant, possint interficere tertiadecima die mensis duodecimi, qui vocatur Adar.
<span id="x16_21" class="vn">21</span> Hanc enim diem, Deus omnipotens, mœroris et luctus, eis vertit in gaudium.
<span id="x16_22" class="vn">22</span> Unde et vos inter ceteros festos dies, hanc habetote diem, et celebrate eam cum omni lætitia, ut et in posterum cognoscatur,
<span id="x16_23" class="vn">23</span> omnes qui fideliter Persis obediunt, dignam pro fide recipere mercedem ; qui autem insidiantur regno eorum, perire pro scelere.
<span id="x16_24" class="vn">24</span> Omnis autem provincia et civitas quæ noluerit solemnitatis hujus esse particeps, gladio et igne pereat, et sic deleatur, ut non solum hominibus, sed etiam bestiis invia sit in sempiternum, pro exemplo contemptus et inobedientiæ.</div>
</body></html>
