<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c25" id="c25"><span class="chapter-num">25</span></a> <span id="x25_1" class="vn">1</span> Morabatur autem eo tempore Israël in Settim, et fornicatus est populus cum filiabus Moab,
<span id="x25_2" class="vn">2</span> quæ vocaverunt eos ad sacrificia sua. At ille comederunt et adoraverunt deos earum.
<span id="x25_3" class="vn">3</span> Initiatusque est Israël Beelphegor : et iratus Dominus,
<span id="x25_4" class="vn">4</span> ait ad Moysen : Tolle cunctos principes populi, et suspende eos contra solem in patibulis, ut avertatur furor meus ab Israël.
<span id="x25_5" class="vn">5</span> Dixitque Moyses ad judices Israël : Occidat unusquisque proximos suos, qui initiati sunt Beelphegor.
<span id="x25_6" class="vn">6</span> Et ecce unus de filiis Israël intravit coram fratribus suis ad scortum Madianitidem, vidente Moyse, et omni turba filiorum Israël, qui flebant ante fores tabernaculi.<br class="calibre6"/><br class="calibre6"/>
<span id="x25_7" class="vn">7</span> Quod cum vidisset Phinees filius Eleazari filii Aaron sacerdotis, surrexit de medio multitudinis, et arrepto pugione,
<span id="x25_8" class="vn">8</span> ingressus est post virum Israëlitem in lupanar, et perfodit ambos simul, virum scilicet et mulierem in locis genitalibus. Cessavitque plaga a filiis Israël :
<span id="x25_9" class="vn">9</span> et occisi sunt viginti quatuor millia hominum.
<span id="x25_10" class="vn">10</span> Dixitque Dominus ad Moysen :
<span id="x25_11" class="vn">11</span> Phinees filius Eleazari filii Aaron sacerdotis avertit iram meam a filiis Israël : quia zelo meo commotus est contra eos, ut non ipse delerem filios Israël in zelo meo.
<span id="x25_12" class="vn">12</span> Idcirco loquere ad eum : Ecce do ei pacem fœderis mei,
<span id="x25_13" class="vn">13</span> et erit tam ipsi quam semini ejus pactum sacerdotii sempiternum : quia zelatus est pro Deo suo, et expiavit scelus filiorum Israël.
<span id="x25_14" class="vn">14</span> Erat autem nomen viri Israëlitæ, qui occisus est cum Madianitide, Zambri filius Salu, dux de cognatione et tribu Simeonis.
<span id="x25_15" class="vn">15</span> Porro mulier Madianitis, quæ pariter interfecta est, vocabatur Cozbi filia Sur principis nobilissimi Madianitarum.
<span id="x25_16" class="vn">16</span> Locutusque est Dominus ad Moysen, dicens :
<span id="x25_17" class="vn">17</span> Hostes vos sentiant Madianitæ, et percutite eos :
<span id="x25_18" class="vn">18</span> quia et ipsi hostiliter egerunt contra vos, et decepere insidiis per idolum Phogor, et Cozbi filiam ducis Madian sororem suam, quæ percussa est in die plagæ pro sacrilegio Phogor.
</div><div class="calibre5" id="calibre_pb_25"></div></body></html>
