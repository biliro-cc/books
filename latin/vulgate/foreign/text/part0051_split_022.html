<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Actus Apostolorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c22" id="c22"><span class="chapter-num">22</span></a> <span id="x22_1" class="vn">1</span> Viri fratres, et patres, audite quam ad vos nunc reddo rationem.
<span id="x22_2" class="vn">2</span> Cum audissent autem quia hebræa lingua loqueretur ad illos, magis præstiterunt silentium.
<span id="x22_3" class="vn">3</span> Et dicit : Ego sum vir Judæus, natus in Tarso Ciliciæ, nutritus autem in ista civitate, secus pedes Gamaliel eruditus juxta veritatem paternæ legis, æmulator legis, sicut et vos omnes estis hodie :
<span id="x22_4" class="vn">4</span> qui hanc viam persecutus sum usque ad mortem, alligans et tradens in custodias viros ac mulieres,
<span id="x22_5" class="vn">5</span> sicut princeps sacerdotum mihi testimonium reddit, et omnes majores natu : a quibus et epistolas accipiens, ad fratres Damascum pergebam, ut adducerem inde vinctos in Jerusalem ut punirentur.
<span id="x22_6" class="vn">6</span> Factum est autem, eunte me, et appropinquante Damasco media die, subito de cælo circumfulsit me lux copiosa :
<span id="x22_7" class="vn">7</span> et decidens in terram, audivi vocem dicentem mihi : Saule, Saule, quid me persequeris ?
<span id="x22_8" class="vn">8</span> Ego autem respondi : Quis es, domine ? Dixitque ad me : Ego sum Jesus Nazarenus, quem tu persequeris.
<span id="x22_9" class="vn">9</span> Et qui mecum erant, lumen quidem viderunt, vocem autem non audierunt ejus qui loquebatur mecum.
<span id="x22_10" class="vn">10</span> Et dixi : Quid faciam, domine ? Dominus autem dixit ad me : Surgens vade Damascum : et ibi tibi dicetur de omnibus quæ te oporteat facere.
<span id="x22_11" class="vn">11</span> Et cum non viderem præ claritate luminis illius, ad manum deductus a comitibus, veni Damascum.
<span id="x22_12" class="vn">12</span> Ananias autem quidam vir secundum legem, testimonium habens ab omnibus cohabitantibus Judæis,
<span id="x22_13" class="vn">13</span> veniens ad me et astans, dixit mihi : Saule frater, respice. Et ego eadem hora respexi in eum.
<span id="x22_14" class="vn">14</span> At ille dixit : Deus patrum nostrorum præordinavit te, ut cognosceres voluntatem ejus, et videres justum, et audires vocem ex ore ejus :
<span id="x22_15" class="vn">15</span> quia eris testis illius ad omnes homines eorum quæ vidisti et audisti.
<span id="x22_16" class="vn">16</span> Et nunc quid moraris ? Exsurge, et baptizare, et ablue peccata tua, invocato nomine ipsius.
<span id="x22_17" class="vn">17</span> Factum est autem revertenti mihi in Jerusalem, et oranti in templo, fieri me in stupore mentis,
<span id="x22_18" class="vn">18</span> et videre illum dicentem mihi : Festina, et exi velociter ex Jerusalem : quoniam non recipient testimonium tuum de me.
<span id="x22_19" class="vn">19</span> Et ego dixi : Domine, ipsi sciunt quia ego eram concludens in carcerem, et cædens per synagogas eos qui credebant in te :
<span id="x22_20" class="vn">20</span> et cum funderetur sanguis Stephani testis tui, ego astabam, et consentiebam, et custodiebam vestimenta interficientium illum.
<span id="x22_21" class="vn">21</span> Et dixit ad me : Vade, quoniam ego in nationes longe mittam te.
<span id="x22_22" class="vn">22</span> Audiebant autem eum usque ad hoc verbum, et levaverunt vocem suam, dicentes : Tolle de terra hujusmodi : non enim fas est eum vivere.<br class="calibre6"/><br class="calibre6"/>
<span id="x22_23" class="vn">23</span> Vociferantibus autem eis, et projicientibus vestimenta sua, et pulverem jactantibus in aërem,
<span id="x22_24" class="vn">24</span> jussit tribunus induci eum in castra, et flagellis cædi, et torqueri eum, ut sciret propter quam causam sic acclamarent ei.
<span id="x22_25" class="vn">25</span> Et cum astrinxissent eum loris, dicit astanti sibi centurioni Paulus : Si hominem Romanum et indemnatum licet vobis flagellare ?
<span id="x22_26" class="vn">26</span> Quo audito, centurio accessit ad tribunum, et nuntiavit ei, dicens : Quid acturus es ? hic enim homo civis Romanus est.
<span id="x22_27" class="vn">27</span> Accedens autem tribunus, dixit illi : Dic mihi si tu Romanus es ? At ille dixit : Etiam.
<span id="x22_28" class="vn">28</span> Et respondit tribunus : Ego multa summa civilitatem hanc consecutus sum. Et Paulus ait : Ego autem et natus sum.
<span id="x22_29" class="vn">29</span> Protinus ergo discesserunt ab illo qui eum torturi erant. Tribunus quoque timuit postquam rescivit, quia civis Romanus esset, et quia alligasset eum.
<span id="x22_30" class="vn">30</span> Postera autem die volens scire diligentius qua ex causa accusaretur a Judæis, solvit eum, et jussit sacerdotes convenire, et omne concilium : et producens Paulum, statuit inter illos.
</div><div class="calibre5" id="calibre_pb_22"></div></body></html>
