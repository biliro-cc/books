<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Deuteronomium - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c24" id="c24"><span class="chapter-num">24</span></a> <span id="x24_1" class="vn">1</span> Si acceperit homo uxorem, et habuerit eam, et non invenerit gratiam ante oculos ejus propter aliquam fœditatem : scribet libellum repudii, et dabit in manu illius, et dimittet eam de domo sua.
<span id="x24_2" class="vn">2</span> Cumque egressa alterum maritum duxerit,
<span id="x24_3" class="vn">3</span> et ille quoque oderit eam, dederitque ei libellum repudii, et dimiserit de domo sua, vel certe mortuus fuerit :
<span id="x24_4" class="vn">4</span> non poterit prior maritus recipere eam in uxorem : quia polluta est, et abominabilis facta est coram Domino : ne peccare facias terram tuam, quam Dominus Deus tuus tradiderit tibi possidendam.<br class="calibre6"/><br class="calibre6"/>
<span id="x24_5" class="vn">5</span> Cum acceperit homo nuper uxorem, non procedet ad bellum, nec ei quippiam necessitatis injungetur publicæ, sed vacabit absque culpa domi suæ, ut uno anno lætetur cum uxore sua.
<span id="x24_6" class="vn">6</span> Non accipies loco pignoris inferiorem, et superiorem molam : quia animam suam opposuit tibi.
<span id="x24_7" class="vn">7</span> Si deprehensus fuerit homo sollicitans fratrem suum de filiis Israël, et vendito eo acceperit pretium, interficietur, et auferes malum de medio tui.
<span id="x24_8" class="vn">8</span> Observa diligenter ne incurras plagam lepræ, sed facies quæcumque docuerint te sacerdotes Levitici generis, juxta id quod præcepi eis, et imple sollicite.
<span id="x24_9" class="vn">9</span> Mementote quæ fecerit Dominus Deus vester Mariæ in via cum egrederemini de Ægypto.
<span id="x24_10" class="vn">10</span> Cum repetes a proximo tuo rem aliquam, quam debet tibi, non ingredieris domum ejus ut pignus auferas :
<span id="x24_11" class="vn">11</span> sed stabis foris, et ille tibi proferet quod habuerit.
<span id="x24_12" class="vn">12</span> Sin autem pauper est, non pernoctabit apud te pignus,
<span id="x24_13" class="vn">13</span> sed statim reddes ei ante solis occasum : ut dormiens in vestimento suo, benedicat tibi, et habeas justitiam coram Domino Deo tuo.
<span id="x24_14" class="vn">14</span> Non negabis mercedem indigentis, et pauperis fratris tui, sive advenæ, qui tecum moratur in terra, et intra portas tuas est :
<span id="x24_15" class="vn">15</span> sed eadem die reddes ei pretium laboris sui ante solis occasum, quia pauper est, et ex eo sustentat animam suam : ne clamet contra te ad Dominum, et reputetur tibi in peccatum.
<span id="x24_16" class="vn">16</span> Non occidentur patres pro filiis, nec filii pro patribus, sed unusquisque pro peccato suo morietur.<br class="calibre6"/><br class="calibre6"/>
<span id="x24_17" class="vn">17</span> Non pervertes judicium advenæ et pupilli, nec auferes pignoris loco viduæ vestimentum.
<span id="x24_18" class="vn">18</span> Memento quod servieris in Ægypto, et eruerit te Dominus Deus tuus inde. Idcirco præcipio tibi ut facias hanc rem.
<span id="x24_19" class="vn">19</span> Quando messueris segetem in agro tuo, et oblitus manipulum reliqueris, non reverteris, ut tollas illum : sed advenam, et pupillum, et viduam auferre patieris, ut benedicat tibi Dominus Deus tuus in omni opere manuum tuarum.
<span id="x24_20" class="vn">20</span> Si fruges collegeris olivarum, quidquid remanserit in arboribus, non reverteris ut colligas : sed relinques advenæ, pupillo, ac viduæ.
<span id="x24_21" class="vn">21</span> Si vindemiaveris vineam tuam, non colliges remanentes racemos : sed cedent in usus advenæ, pupilli, ac viduæ.
<span id="x24_22" class="vn">22</span> Memento quod et tu servieris in Ægypto, et idcirco præcipio tibi ut facias hanc rem.
</div><div class="calibre5" id="calibre_pb_24"></div></body></html>
