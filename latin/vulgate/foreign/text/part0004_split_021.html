<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Numeri - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c21" id="c21"><span class="chapter-num">21</span></a> <span id="x21_1" class="vn">1</span> Quod cum audisset Chananæus rex Arad, qui habitabat ad meridiem, venisse scilicet Israël per exploratorum viam, pugnavit contra illum, et victor existens, duxit ex eo prædam.
<span id="x21_2" class="vn">2</span> At Israël voto se Domino obligans, ait : Si tradideris populum istum in manu mea, delebo urbes ejus.
<span id="x21_3" class="vn">3</span> Exaudivitque Dominus preces Israël, et tradidit Chananæum, quem ille interfecit subversis urbibus ejus : et vocavit nomen loci illius Horma, id est, anathema.<br class="calibre6"/><br class="calibre6"/>
<span id="x21_4" class="vn">4</span> Profecti sunt autem et de monte Hor, per viam quæ ducit ad mare Rubrum, ut circumirent terram Edom. Et tædere cœpit populum itineris ac laboris :
<span id="x21_5" class="vn">5</span> locutusque contra Deum et Moysen, ait : Cur eduxisti nos de Ægypto, ut moreremur in solitudine ? deest panis, non sunt aquæ : anima nostra jam nauseat super cibo isto levissimo.
<span id="x21_6" class="vn">6</span> Quam ob rem misit Dominus in populum ignitos serpentes, ad quorum plagas et mortes plurimorum,
<span id="x21_7" class="vn">7</span> venerunt ad Moysen, atque dixerunt : Peccavimus, quia locuti sumus contra Dominum et te : ora ut tollat a nobis serpentes. Oravitque Moyses pro populo,
<span id="x21_8" class="vn">8</span> et locutus est Dominus ad eum : Fac serpentem æneum, et pone eum pro signo : qui percussus aspexerit eum, vivet.
<span id="x21_9" class="vn">9</span> Fecit ergo Moyses serpentem æneum, et posuit eum pro signo : quem cum percussi aspicerent, sanabantur.<br class="calibre6"/><br class="calibre6"/>
<span id="x21_10" class="vn">10</span> Profectique filii Israël castrametati sunt in Oboth.
<span id="x21_11" class="vn">11</span> Unde egressi fixere tentoria in Jeabarim, in solitudine quæ respicit Moab contra orientalem plagam.
<span id="x21_12" class="vn">12</span> Et inde moventes, venerunt ad torrentem Zared.
<span id="x21_13" class="vn">13</span> Quem relinquentes castrametati sunt contra Arnon, quæ est in deserto, et prominet in finibus Amorrhæi. Siquidem Arnon terminus est Moab, dividens Moabitas et Amorrhæos.
<span id="x21_14" class="vn">14</span> Unde dicitur in libro bellorum Domini : <div class="poetry">Sicut fecit in mari Rubro,<br class="calibre6"/> sic faciet in torrentibus Arnon.<br class="calibre6"/>
<span id="x21_15" class="vn">15</span> Scopuli torrentium inclinati sunt, ut requiescerent in Ar,<br class="calibre6"/> et recumberent in finibus Moabitarum.</div>
<span id="x21_16" class="vn">16</span> Ex eo loco apparuit puteus, super quo locutus est Dominus ad Moysen : Congrega populum, et dabo ei aquam.
<span id="x21_17" class="vn">17</span> Tunc cecinit Israël carmen istud : <div class="poetry">Ascendat puteus.</div> Concinebant :
<div class="poetry"><span id="x21_18" class="vn">18</span> Puteus, quem foderunt principes<br class="calibre6"/> et paraverunt duces multitudinis<br class="calibre6"/> in datore legis, et in baculis suis.</div> De solitudine, Matthana.
<span id="x21_19" class="vn">19</span> De Matthana in Nahaliel : de Nahaliel in Bamoth.
<span id="x21_20" class="vn">20</span> De Bamoth, vallis est in regione Moab, in vertice Phasga, quod respicit contra desertum.<br class="calibre6"/><br class="calibre6"/>
<span id="x21_21" class="vn">21</span> Misit autem Israël nuntios ad Sehon regem Amorrhæorum, dicens :
<span id="x21_22" class="vn">22</span> Obsecro ut transire mihi liceat per terram tuam : non declinabimus in agros et vineas ; non bibemus aquas ex puteis : via regia gradiemur, donec transeamus terminos tuos.
<span id="x21_23" class="vn">23</span> Qui concedere noluit ut transiret Israël per fines suos : quin potius exercitu congregato, egressus est obviam in desertum, et venit in Jasa, pugnavitque contra eum.
<span id="x21_24" class="vn">24</span> A quo percussus est in ore gladii, et possessa est terra ejus ab Arnon usque Jeboc, et filios Ammon : quia forti præsidio tenebantur termini Ammonitarum.
<span id="x21_25" class="vn">25</span> Tulit ergo Israël omnes civitates ejus, et habitavit in urbibus Amorrhæi, in Hesebon scilicet, et viculis ejus.
<span id="x21_26" class="vn">26</span> Urbs Hesebon fuit Sehon regis Amorrhæi, qui pugnavit contra regem Moab : et tulit omnem terram, quæ ditionis illius fuerat usque Arnon.
<span id="x21_27" class="vn">27</span> Idcirco dicitur in proverbio : <div class="poetry">Venite in Hesebon : ædificetur, et construatur civitas Sehon :<br class="calibre6"/>
<span id="x21_28" class="vn">28</span> ignis egressus est de Hesebon, flamma de oppido Sehon,<br class="calibre6"/> et devoravit Ar Moabitarum, et habitatores excelsorum Arnon.<br class="calibre6"/>
<span id="x21_29" class="vn">29</span> Væ tibi Moab ; peristi popule Chamos.<br class="calibre6"/> Dedit filios ejus in fugam, et filias in captivitatem regi Amorrhæorum Sehon.<br class="calibre6"/>
<span id="x21_30" class="vn">30</span> Jugum ipsorum disperiit ad Hesebon usque Dibon :<br class="calibre6"/> lassi pervenerunt in Nophe, et usque Medaba.</div>
<span id="x21_31" class="vn">31</span> Habitavit itaque Israël in terra Amorrhæi.<br class="calibre6"/><br class="calibre6"/>
<span id="x21_32" class="vn">32</span> Misitque Moyses qui explorarent Jazer : cujus ceperunt viculos, et possederunt habitatores.
<span id="x21_33" class="vn">33</span> Verteruntque se, et ascenderunt per viam Basan, et occurrit eis Og, rex Basan, cum omni populo suo, pugnaturus in Edrai.
<span id="x21_34" class="vn">34</span> Dixitque Dominus ad Moysen : Ne timeas eum, quia in manu tua tradidi illum, et omnem populum ac terram ejus : faciesque illi sicut fecisti Sehon, regi Amorrhæorum habitatori Hesebon.
<span id="x21_35" class="vn">35</span> Percusserunt igitur et hunc cum filiis suis, universumque populum ejus usque ad internecionem, et possederunt terram illius.
</div><div class="calibre5" id="calibre_pb_21"></div></body></html>
