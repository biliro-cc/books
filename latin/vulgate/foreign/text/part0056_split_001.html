<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Ephesios - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c1" id="c1"><span class="chapter-num">1</span></a> <span id="x1_1" class="vn">1</span> Paulus Apostolus Jesu Christi per voluntatem Dei, omnibus sanctis qui sunt Ephesi, et fidelibus in Christo Jesu.
<span id="x1_2" class="vn">2</span> Gratia vobis, et pax a Deo Patre nostro, et Domino Jesu Christo.<br class="calibre6"/><br class="calibre6"/>
<span id="x1_3" class="vn">3</span> Benedictus Deus et Pater Domini nostri Jesu Christi, qui benedixit nos in omni benedictione spirituali in cælestibus in Christo,
<span id="x1_4" class="vn">4</span> sicut elegit nos in ipso ante mundi constitutionem, ut essemus sancti et immaculati in conspectu ejus in caritate.
<span id="x1_5" class="vn">5</span> Qui prædestinavit nos in adoptionem filiorum per Jesum Christum in ipsum : secundum propositum voluntatis suæ,
<span id="x1_6" class="vn">6</span> in laudem gloriæ gratiæ suæ, in qua gratificavit nos in dilecto Filio suo.
<span id="x1_7" class="vn">7</span> In quo habemus redemptionem per sanguinem ejus, remissionem peccatorum secundum divitias gratiæ ejus,
<span id="x1_8" class="vn">8</span> quæ superabundavit in nobis in omni sapientia et prudentia :
<span id="x1_9" class="vn">9</span> ut notum faceret nobis sacramentum voluntatis suæ, secundum beneplacitum ejus, quod proposuit in eo,
<span id="x1_10" class="vn">10</span> in dispensatione plenitudinis temporum, instaurare omnia in Christo, quæ in cælis et quæ in terra sunt, in ipso ;
<span id="x1_11" class="vn">11</span> in quo etiam et nos sorte vocati sumus prædestinati secundum propositum ejus qui operatur omnia secundum consilium voluntatis suæ :
<span id="x1_12" class="vn">12</span> ut simus in laudem gloriæ ejus nos, qui ante speravimus in Christo ;
<span id="x1_13" class="vn">13</span> in quo et vos, cum audissetis verbum veritatis, Evangelium salutis vestræ, in quo et credentes signati estis Spiritu promissionis Sancto,
<span id="x1_14" class="vn">14</span> qui est pignus hæreditatis nostræ, in redemptionem acquisitionis, in laudem gloriæ ipsius.<br class="calibre6"/><br class="calibre6"/>
<span id="x1_15" class="vn">15</span> Propterea et ego audiens fidem vestram, quæ est in Domino Jesu, et dilectionem in omnes sanctos,
<span id="x1_16" class="vn">16</span> non cesso gratias agens pro vobis, memoriam vestri faciens in orationibus meis :
<span id="x1_17" class="vn">17</span> ut Deus Domini nostri Jesu Christi, Pater gloriæ, det vobis spiritum sapientiæ et revelationis in agnitione ejus,
<span id="x1_18" class="vn">18</span> illuminatos oculos cordis vestri, ut sciatis quæ sit spes vocationis ejus, et quæ divitiæ gloriæ hæreditatis ejus in sanctis,
<span id="x1_19" class="vn">19</span> et quæ sit supereminens magnitudo virtutis ejus in nos, qui credimus secundum operationem potentiæ virtutis ejus,
<span id="x1_20" class="vn">20</span> quam operatus est in Christo, suscitans illum a mortuis, et constituens ad dexteram suam in cælestibus :
<span id="x1_21" class="vn">21</span> supra omnem principatum, et potestatem, et virtutem, et dominationem, et omne nomen, quod nominatur non solum in hoc sæculo, sed etiam in futuro.
<span id="x1_22" class="vn">22</span> Et omnia subjecit sub pedibus ejus : et ipsum dedit caput supra omnem ecclesiam,
<span id="x1_23" class="vn">23</span> quæ est corpus ipsius, et plenitudo ejus, qui omnia in omnibus adimpletur.
</div><div class="calibre5" id="calibre_pb_1"></div></body></html>
