<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ecclesiasticus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c18" id="c18"><span class="chapter-num">18</span></a><div class="poetry"> <span id="x18_1" class="vn">1</span> Qui vivet in æternum creavit omnia simul.<br class="calibre6"/> Deus solus justificabitur,<br class="calibre6"/> et manet invictus rex in æternum.<br class="calibre6"/>
<span id="x18_2" class="vn">2</span> Quis sufficit enarrare opera illius ?<br class="calibre6"/>
<span id="x18_3" class="vn">3</span> quis enim investigabit magnalia ejus ?<br class="calibre6"/>
<span id="x18_4" class="vn">4</span> virtutem autem magnitudinis ejus quis enuntiabit ?<br class="calibre6"/> aut quis adjiciet enarrare misericordiam ejus ?<br class="calibre6"/>
<span id="x18_5" class="vn">5</span> Non est minuere neque adjicere,<br class="calibre6"/> nec est invenire magnalia Dei.<br class="calibre6"/>
<span id="x18_6" class="vn">6</span> Cum consummaverit homo, tunc incipiet :<br class="calibre6"/> et cum quieverit, aporiabitur.<br class="calibre6"/>
<span id="x18_7" class="vn">7</span> Quid est homo ? et quæ est gratia illius ?<br class="calibre6"/> et quid bonum aut quid nequam illius ?<br class="calibre6"/>
<span id="x18_8" class="vn">8</span> Numerus dierum hominum, ut multum centum anni,<br class="calibre6"/> quasi gutta aquæ maris deputati sunt :<br class="calibre6"/> et sicut calculus arenæ, sic exigui anni in die ævi.<br class="calibre6"/>
<span id="x18_9" class="vn">9</span> Propter hoc patiens est Deus in illis,<br class="calibre6"/> et effundit super eos misericordiam suam.<br class="calibre6"/>
<span id="x18_10" class="vn">10</span> Vidit præsumptionem cordis eorum, quoniam mala est :<br class="calibre6"/> et cognovit subversionem illorum, quoniam nequam est.<br class="calibre6"/>
<span id="x18_11" class="vn">11</span> Ideo adimplevit propitiationem suam in illis,<br class="calibre6"/> et ostendit eis viam æquitatis.<br class="calibre6"/>
<span id="x18_12" class="vn">12</span> Miseratio hominis circa proximum suum :<br class="calibre6"/> misericordia autem Dei super omnem carnem.<br class="calibre6"/>
<span id="x18_13" class="vn">13</span> Qui misericordiam habet, docet et erudit<br class="calibre6"/> quasi pastor gregem suum.<br class="calibre6"/>
<span id="x18_14" class="vn">14</span> Miseretur excipientis doctrinam miserationis,<br class="calibre6"/> et qui festinat in judiciis ejus.</div><br class="calibre6"/><br class="calibre6"/>
<div class="poetry"><span id="x18_15" class="vn">15</span> Fili, in bonis non des querelam,<br class="calibre6"/> et in omni dato non des tristitiam verbi mali.<br class="calibre6"/>
<span id="x18_16" class="vn">16</span> Nonne ardorem refrigerabit ros ?<br class="calibre6"/> sic et verbum melius quam datum.<br class="calibre6"/>
<span id="x18_17" class="vn">17</span> Nonne ecce verbum super datum bonum ?<br class="calibre6"/> sed utraque cum homine justificato.<br class="calibre6"/>
<span id="x18_18" class="vn">18</span> Stultus acriter improperabit :<br class="calibre6"/> et datus indisciplinati tabescere facit oculos.<br class="calibre6"/>
<span id="x18_19" class="vn">19</span> Ante judicium para justitiam tibi,<br class="calibre6"/> et antequam loquaris, disce.<br class="calibre6"/>
<span id="x18_20" class="vn">20</span> Ante languorem adhibe medicinam :<br class="calibre6"/> et ante judicium interroga teipsum,<br class="calibre6"/> et in conspectu Dei invenies propitiationem.<br class="calibre6"/>
<span id="x18_21" class="vn">21</span> Ante languorem humilia te,<br class="calibre6"/> et in tempore infirmitatis ostende conversationem tuam.<br class="calibre6"/>
<span id="x18_22" class="vn">22</span> Non impediaris orare semper,<br class="calibre6"/> et ne verearis usque ad mortem justificari,<br class="calibre6"/> quoniam merces Dei manet in æternum.<br class="calibre6"/>
<span id="x18_23" class="vn">23</span> Ante orationem præpara animam tuam,<br class="calibre6"/> et noli esse quasi homo qui tentat Deum.<br class="calibre6"/>
<span id="x18_24" class="vn">24</span> Memento iræ in die consummationis,<br class="calibre6"/> et tempus retributionis in conversatione faciei.<br class="calibre6"/>
<span id="x18_25" class="vn">25</span> Memento paupertatis in tempore abundantiæ,<br class="calibre6"/> et necessitatum paupertatis in die divitiarum.<br class="calibre6"/>
<span id="x18_26" class="vn">26</span> A mane usque ad vesperam immutabitur tempus,<br class="calibre6"/> et hæc omnia citata in oculis Dei.<br class="calibre6"/>
<span id="x18_27" class="vn">27</span> Homo sapiens in omnibus metuet,<br class="calibre6"/> et in diebus delictorum attendet ab inertia.<br class="calibre6"/>
<span id="x18_28" class="vn">28</span> Omnis astutus agnoscit sapientiam,<br class="calibre6"/> et invenienti eam dabit confessionem.<br class="calibre6"/>
<span id="x18_29" class="vn">29</span> Sensati in verbis et ipsi sapienter egerunt,<br class="calibre6"/> et intellexerunt veritatem et justitiam,<br class="calibre6"/> et impleverunt proverbia et judicia.</div><br class="calibre6"/><br class="calibre6"/>
<div class="poetry"><span id="x18_30" class="vn">30</span> Post concupiscentias tuas non eas,<br class="calibre6"/> et a voluntate tua avertere.<br class="calibre6"/>
<span id="x18_31" class="vn">31</span> Si præstes animæ tuæ concupiscentias ejus,<br class="calibre6"/> faciat te in gaudium inimicis tuis.<br class="calibre6"/>
<span id="x18_32" class="vn">32</span> Ne oblecteris in turbis nec in modicis :<br class="calibre6"/> assidua enim est commissio illorum.<br class="calibre6"/>
<span id="x18_33" class="vn">33</span> Ne fueris mediocris in contentione ex fœnore,<br class="calibre6"/> et est tibi nihil in sacculo :<br class="calibre6"/> eris enim invidus vitæ tuæ.</div>
</div><div class="calibre5" id="calibre_pb_18"></div></body></html>
