<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c17" id="c17"><span class="chapter-num">17</span></a> <span id="x17_1" class="vn">1</span> Cum autem habitaret David in domo sua, dixit ad Nathan prophetam : Ecce ego habito in domo cedrina : arca autem fœderis Domini sub pellibus est.
<span id="x17_2" class="vn">2</span> Et ait Nathan ad David : Omnia quæ in corde tuo sunt, fac : Deus enim tecum est.
<span id="x17_3" class="vn">3</span> Igitur nocte illa factus est sermo Dei ad Nathan, dicens :
<span id="x17_4" class="vn">4</span> Vade, et loquere David servo meo : Hæc dicit Dominus : Non ædificabis tu mihi domum ad habitandum.
<span id="x17_5" class="vn">5</span> Neque enim mansi in domo ex eo tempore quo eduxi Israël usque ad diem hanc : sed fui semper mutans loca tabernaculi, et in tentorio
<span id="x17_6" class="vn">6</span> manens cum omni Israël. Numquid locutus sum saltem uni judicum Israël, quibus præceperam ut pascerent populum meum, et dixi : Quare non ædificastis mihi domum cedrinam ?
<span id="x17_7" class="vn">7</span> Nunc itaque sic loqueris ad servum meum David : Hæc dicit Dominus exercituum : Ego tuli te, cum in pascuis sequereris gregem, ut esses dux populi mei Israël :
<span id="x17_8" class="vn">8</span> et fui tecum quocumque perrexisti, et interfeci omnes inimicos tuos coram te, fecique tibi nomen quasi unius magnorum qui celebrantur in terra.
<span id="x17_9" class="vn">9</span> Et dedi locum populo meo Israël : plantabitur, et habitabit in eo, et ultra non commovebitur : nec filii iniquitatis atterent eos, sicut a principio,
<span id="x17_10" class="vn">10</span> ex diebus quibus dedi judices populo meo Israël, et humiliavi universos inimicos tuos. Annuntio ergo tibi, quod ædificaturus sit tibi Dominus domum.
<span id="x17_11" class="vn">11</span> Cumque impleveris dies tuos ut vadas ad patres tuos, suscitabo semen tuum post te, quod erit de filiis tuis : et stabiliam regnum ejus.
<span id="x17_12" class="vn">12</span> Ipse ædificabit mihi domum, et firmabo solium ejus usque in æternum.
<span id="x17_13" class="vn">13</span> Ego ero ei in patrem, et ipse erit mihi in filium : et misericordiam meam non auferam ab eo, sicut abstuli ab eo qui ante te fuit.
<span id="x17_14" class="vn">14</span> Et statuam eum in domo mea, et in regno meo usque in sempiternum : et thronus ejus erit firmissimus in perpetuum.
<span id="x17_15" class="vn">15</span> Juxta omnia verba hæc, et juxta universam visionem istam, sic locutus est Nathan ad David.<br class="calibre6"/><br class="calibre6"/>
<span id="x17_16" class="vn">16</span> Cumque venisset rex David, et sedisset coram Domino, dixit : Quis ego sum, Domine Deus, et quæ domus mea, ut præstares mihi talia ?
<span id="x17_17" class="vn">17</span> sed et hoc parum visum est in conspectu tuo, ideoque locutus es super domum servi tui etiam in futurum : et fecisti me spectabilem super omnes homines, Domine Deus.
<span id="x17_18" class="vn">18</span> Quid ultra addere potest David, cum ita glorificaveris servum tuum, et cognoveris eum ?
<span id="x17_19" class="vn">19</span> Domine, propter famulum tuum juxta cor tuum fecisti omnem magnificentiam hanc, et nota esse voluisti universa magnalia.
<span id="x17_20" class="vn">20</span> Domine, non est similis tui, et non est alius deus absque te, ex omnibus quos audivimus auribus nostris.
<span id="x17_21" class="vn">21</span> Quis enim est alius, ut populus tuus Israël, gens una in terra, ad quam perrexit Deus ut liberaret et faceret populum sibi, et magnitudine sua atque terroribus ejiceret nationes a facie ejus, quem de Ægypto liberarat ?
<span id="x17_22" class="vn">22</span> Et posuisti populum tuum Israël tibi in populum usque in æternum, et tu, Domine, factus es Deus ejus.
<span id="x17_23" class="vn">23</span> Nunc igitur Domine, sermo quem locutus es famulo tuo et super domum ejus confirmetur in perpetuum, et fac sicut locutus es.
<span id="x17_24" class="vn">24</span> Permaneatque et magnificetur nomen tuum usque in sempiternum, et dicatur : Dominus exercituum Deus Israël, et domus David servi ejus permanens coram eo.
<span id="x17_25" class="vn">25</span> Tu enim, Domine Deus meus, revelasti auriculam servi tui, ut ædificares ei domum : et idcirco invenit servus tuus fiduciam, ut oret coram te.
<span id="x17_26" class="vn">26</span> Nunc ergo Domine, tu es Deus, et locutus es ad servum tuum tanta beneficia.
<span id="x17_27" class="vn">27</span> Et cœpisti benedicere domui servi tui, ut sit semper coram te : te enim, Domine, benedicente, benedicta erit in perpetuum.
</div><div class="calibre5" id="calibre_pb_17"></div></body></html>
