<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c43" id="c43"><span class="chapter-num">43</span></a> <span id="x43_1" class="vn">1</span> Interim fames omnem terram vehementer premebat.
<span id="x43_2" class="vn">2</span> Consumptisque cibis quos ex Ægypto detulerant, dixit Jacob ad filios suos : Revertimini, et emite nobis pauxillum escarum.
<span id="x43_3" class="vn">3</span> Respondit Judas : Denuntiavit nobis vir ille sub attestatione jurisjurandi, dicens : Non videbitis faciem meam, nisi fratrem vestrum minimum adduxeritis vobiscum.
<span id="x43_4" class="vn">4</span> Si ergo vis eum mittere nobiscum, pergemus pariter, et ememus tibi necessaria :
<span id="x43_5" class="vn">5</span> sin autem non vis, non ibimus : vir enim, ut sæpe diximus, denuntiavit nobis, dicens : Non videbitis faciem meam absque fratre vestro minimo.
<span id="x43_6" class="vn">6</span> Dixit eis Israël : In meam hoc fecistis miseriam, ut indicaretis ei et alium habere vos fratrem.
<span id="x43_7" class="vn">7</span> At illi responderunt : Interrogavit nos homo per ordinem nostram progeniem : si pater viveret : si haberemus fratrem : et nos respondimus ei consequenter juxta id quod fuerat sciscitatus : numquid scire poteramus quod dicturus esset : Adducite fratrem vestrum vobiscum ?
<span id="x43_8" class="vn">8</span> Judas quoque dixit patri suo : Mitte puerum mecum, ut proficiscamur, et possimus vivere : ne moriamur nos et parvuli nostri.
<span id="x43_9" class="vn">9</span> Ego suscipio puerum : de manu mea require illum : nisi reduxero, et reddidero eum tibi, ero peccati reus in te omni tempore.
<span id="x43_10" class="vn">10</span> Si non intercessisset dilatio, jam vice alter venissemus.
<span id="x43_11" class="vn">11</span> Igitur Israël pater eorum dixit ad eos : Si sic necesse est, facite quod vultis : sumite de optimis terræ fructibus in vasis vestris, et deferte viro munera, modicum resinæ, et mellis, et storacis, stactes, et terebinthi, et amygdalarum.
<span id="x43_12" class="vn">12</span> Pecuniam quoque duplicem ferte vobiscum : et illam, quam invenistis in sacculis, reportate, ne forte errore factum sit :
<span id="x43_13" class="vn">13</span> sed et fratrem vestrum tollite, et ite ad virum.
<span id="x43_14" class="vn">14</span> Deus autem meus omnipotens faciat vobis eum placabilem : et remittat vobiscum fratrem vestrum quem tenet, et hunc Benjamin : ego autem quasi orbatus absque liberis ero.<br class="calibre6"/><br class="calibre6"/>
<span id="x43_15" class="vn">15</span> Tulerunt ergo viri munera, et pecuniam duplicem, et Benjamin : descenderuntque in Ægyptum, et steterunt coram Joseph.
<span id="x43_16" class="vn">16</span> Quos cum ille vidisset et Benjamin simul, præcepit dispensatori domus suæ, dicens : Introduc viros domum, et occide victimas, et instrue convivium : quoniam mecum sunt comesturi meridie.
<span id="x43_17" class="vn">17</span> Fecit ille quod sibi fuerat imperatum, et introduxit viros domum.
<span id="x43_18" class="vn">18</span> Ibique exterriti, dixerunt mutuo : Propter pecuniam, quam retulimus prius in saccis nostris, introducti sumus : ut devolvat in nos calumniam, et violenter subjiciat servituti et nos, et asinos nostros.
<span id="x43_19" class="vn">19</span> Quam ob rem in ipsis foribus accedentes ad dispensatorem domus,
<span id="x43_20" class="vn">20</span> locuti sunt : Oramus, domine, ut audias nos. Jam ante descendimus ut emeremus escas :
<span id="x43_21" class="vn">21</span> quibus emptis, cum venissemus ad diversorium, aperuimus saccos nostros, et invenimus pecuniam in ore saccorum : quam nunc eodem pondere reportavimus.
<span id="x43_22" class="vn">22</span> Sed et aliud attulimus argentum, ut emamus quæ nobis necessaria sunt : non est in nostra conscientia quis posuerit eam in marsupiis nostris.
<span id="x43_23" class="vn">23</span> At ille respondit : Pax vobiscum, nolite timere : Deus vester, et Deus patris vestri, dedit vobis thesauros in saccis vestris : nam pecuniam, quam dedistis mihi, probatam ego habeo. Eduxitque ad eos Simeon.
<span id="x43_24" class="vn">24</span> Et introductis domum, attulit aquam, et laverunt pedes suos, deditque pabulum asinis eorum.
<span id="x43_25" class="vn">25</span> Illi vero parabant munera, donec ingrederetur Joseph meridie : audierant enim quod ibi comesturi essent panem.
<span id="x43_26" class="vn">26</span> Igitur ingressus est Joseph domum suam, obtuleruntque ei munera, tenentes in manibus suis : et adoraverunt proni in terram.
<span id="x43_27" class="vn">27</span> At ille, clementer resalutatis eis, interrogavit eos, dicens : Salvusne est pater vester senex, de quo dixeratis mihi ? adhuc vivit ?
<span id="x43_28" class="vn">28</span> Qui responderunt : Sospes est servus tuus pater noster, adhuc vivit. Et incurvati, adoraverunt eum.
<span id="x43_29" class="vn">29</span> Attollens autem Joseph oculos, vidit Benjamin fratrem suum uterinum, et ait : Iste est frater vester parvulus, de quo dixeratis mihi ? Et rursum : Deus, inquit, misereatur tui, fili mi.
<span id="x43_30" class="vn">30</span> Festinavitque, quia commota fuerant viscera ejus super fratre suo, et erumpebant lacrimæ : et introiens cubiculum flevit.
<span id="x43_31" class="vn">31</span> Rursumque lota facie egressus, continuit se, et ait : Ponite panes.
<span id="x43_32" class="vn">32</span> Quibus appositis, seorsum Joseph, et seorsum fratribus, Ægyptiis quoque qui vescebantur simul, seorsum (illicitum est enim Ægyptiis comedere cum Hebræis, et profanum putant hujuscemodi convivium)
<span id="x43_33" class="vn">33</span> sederunt coram eo, primogenitus juxta primogenita sua, et minimus juxta ætatem suam. Et mirabantur nimis,
<span id="x43_34" class="vn">34</span> sumptis partibus quas ab eo acceperant : majorque pars venit Benjamin, ita ut quinque partibus excederet. Biberuntque et inebriati sunt cum eo.
</div><div class="calibre5" id="calibre_pb_43"></div></body></html>
