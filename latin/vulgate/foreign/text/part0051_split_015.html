<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Actus Apostolorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c15" id="c15"><span class="chapter-num">15</span></a> <span id="x15_1" class="vn">1</span> Et quidam descendentes de Judæa docebant fratres : Quia nisi circumcidamini secundum morem Moysi, non potestis salvari.
<span id="x15_2" class="vn">2</span> Facta ergo seditione non minima Paulo et Barnabæ adversus illos, statuerunt ut ascenderent Paulus et Barnabas, et quidam alii ex aliis ad Apostolos et presbyteros in Jerusalem super hac quæstione.
<span id="x15_3" class="vn">3</span> Illi ergo deducti ab ecclesia pertransibant Phœnicen et Samariam, narrantes conversionem gentium : et faciebant gaudium magnum omnibus fratribus.
<span id="x15_4" class="vn">4</span> Cum autem venissent Jerosolymam, suscepti sunt ab ecclesia, et ab Apostolis et senioribus, annuntiantes quanta Deus fecisset cum illis.
<span id="x15_5" class="vn">5</span> Surrexerunt autem quidam de hæresi pharisæorum, qui crediderunt, dicentes quia oportet circumcidi eos, præcipere quoque servare legem Moysi.
<span id="x15_6" class="vn">6</span> Conveneruntque Apostoli et seniores videre de verbo hoc.
<span id="x15_7" class="vn">7</span> Cum autem magna conquisitio fieret, surgens Petrus dixit ad eos : Viri fratres, vos scitis quoniam ab antiquis diebus Deus in nobis elegit, per os meum audire gentes verbum Evangelii et credere.
<span id="x15_8" class="vn">8</span> Et qui novit corda Deus, testimonium perhibuit, dans illis Spiritum Sanctum, sicut et nobis,
<span id="x15_9" class="vn">9</span> et nihil discrevit inter nos et illos, fide purificans corda eorum.
<span id="x15_10" class="vn">10</span> Nunc ergo quid tentatis Deum, imponere jugum super cervices discipulorum quod neque patres nostri, neque nos portare potuimus ?
<span id="x15_11" class="vn">11</span> sed per gratiam Domini Jesu Christi credimus salvari, quemadmodum et illi.
<span id="x15_12" class="vn">12</span> Tacuit autem omnis multitudo : et audiebant Barnabam et Paulum narrantes quanta Deus fecisset signa et prodigia in gentibus per eos.<br class="calibre6"/><br class="calibre6"/>
<span id="x15_13" class="vn">13</span> Et postquam tacuerunt, respondit Jacobus, dicens : Viri fratres, audite me.
<span id="x15_14" class="vn">14</span> Simon narravit quemadmodum primum Deus visitavit sumere ex gentibus populum nomini suo.
<span id="x15_15" class="vn">15</span> Et huic concordant verba prophetarum : sicut scriptum est :
<div class="poetry"><span id="x15_16" class="vn">16</span> Post hæc revertar,<br class="calibre6"/> et reædificabo tabernaculum David quod decidit :<br class="calibre6"/> et diruta ejus reædificabo,<br class="calibre6"/> et erigam illud :<br class="calibre6"/>
<span id="x15_17" class="vn">17</span> ut requirant ceteri hominum Dominum,<br class="calibre6"/> et omnes gentes super quas invocatum est nomen meum,<br class="calibre6"/> dicit Dominus faciens hæc.<br class="calibre6"/>
<span id="x15_18" class="vn">18</span> Notum a sæculo est Domino opus suum.</div>
<span id="x15_19" class="vn">19</span> Propter quod ego judico non inquietari eos qui ex gentibus convertuntur ad Deum,
<span id="x15_20" class="vn">20</span> sed scribere ad eos ut abstineant se a contaminationibus simulacrorum, et fornicatione, et suffocatis, et sanguine.
<span id="x15_21" class="vn">21</span> Moyses enim a temporibus antiquis habet in singulis civitatibus qui eum prædicent in synagogis, ubi per omne sabbatum legitur.<br class="calibre6"/><br class="calibre6"/>
<span id="x15_22" class="vn">22</span> Tunc placuit Apostolis et senioribus cum omni ecclesia eligere viros ex eis, et mittere Antiochiam cum Paulo et Barnaba : Judam, qui cognominabatur Barsabas, et Silam, viros primos in fratribus :
<span id="x15_23" class="vn">23</span> scribentes per manus eorum : Apostoli et seniores fratres, his qui sunt Antiochiæ, et Syriæ, et Ciliciæ, fratribus ex gentibus, salutem.
<span id="x15_24" class="vn">24</span> Quoniam audivimus quia quidam ex nobis exeuntes, turbaverunt vos verbis, evertentes animas vestras, quibus non mandavimus,
<span id="x15_25" class="vn">25</span> placuit nobis collectis in unum eligere viros, et mittere ad vos cum carissimis nostris Barnaba et Paulo,
<span id="x15_26" class="vn">26</span> hominibus qui tradiderunt animas suas pro nomine Domini nostri Jesu Christi.
<span id="x15_27" class="vn">27</span> Misimus ergo Judam et Silam, qui et ipsi vobis verbis referent eadem.
<span id="x15_28" class="vn">28</span> Visum est enim Spiritui Sancto et nobis nihil ultra imponere vobis oneris quam hæc necessaria :
<span id="x15_29" class="vn">29</span> ut abstineatis vos ab immolatis simulacrorum, et sanguine, et suffocato, et fornicatione : a quibus custodientes vos, bene agetis. Valete.
<span id="x15_30" class="vn">30</span> Illi ergo dimissi, descenderunt Antiochiam : et congregata multitudine tradiderunt epistolam.
<span id="x15_31" class="vn">31</span> Quam cum legissent, gavisi sunt super consolatione.
<span id="x15_32" class="vn">32</span> Judas autem et Silas, et ipsi cum essent prophetæ, verbo plurimo consolati sunt fratres, et confirmaverunt.
<span id="x15_33" class="vn">33</span> Facto autem ibi aliquanto tempore, dimissi sunt cum pace a fratribus ad eos qui miserant illos.
<span id="x15_34" class="vn">34</span> Visum est autem Silæ ibi remanere : Judas autem solus abiit Jerusalem.<br class="calibre6"/><br class="calibre6"/>
<span id="x15_35" class="vn">35</span> Paulus autem et Barnabas demorabantur Antiochiæ, docentes et evangelizantes cum aliis pluribus verbum Domini.
<span id="x15_36" class="vn">36</span> Post aliquot autem dies, dixit ad Barnabam Paulus : Revertentes visitemus fratres per universas civitates in quibus prædicavimus verbum Domini, quomodo se habeant.
<span id="x15_37" class="vn">37</span> Barnabas autem volebat secum assumere et Joannem, qui cognominabatur Marcus.
<span id="x15_38" class="vn">38</span> Paulus autem rogabat eum (ut qui discessisset ab eis de Pamphylia, et non isset cum eis in opus) non debere recipi.
<span id="x15_39" class="vn">39</span> Facta est autem dissensio, ita ut discederent ab invicem, et Barnabas quidem, assumpto Marco, navigaret Cyprum.<br class="calibre6"/><br class="calibre6"/>
<span id="x15_40" class="vn">40</span> Paulus vero, electo Sila, profectus est, traditus gratiæ Dei a fratribus.
<span id="x15_41" class="vn">41</span> Perambulabat autem Syriam et Ciliciam, confirmans ecclesias : præcipiens custodire præcepta Apostolorum et seniorum.
</div><div class="calibre5" id="calibre_pb_15"></div></body></html>
