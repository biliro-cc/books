<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c2" id="c2"><span class="chapter-num">2</span></a> <span id="x2_1" class="vn">1</span> Egressus est post hæc vir de domo Levi : et accepit uxorem stirpis suæ.
<span id="x2_2" class="vn">2</span> Quæ concepit, et peperit filium : et videns eum elegantem, abscondit tribus mensibus.
<span id="x2_3" class="vn">3</span> Cumque jam celare non posset, sumpsit fiscellam scirpeam, et linivit eam bitumine ac pice : posuitque intus infantulum, et exposuit eum in carecto ripæ fluminis,
<span id="x2_4" class="vn">4</span> stante procul sorore ejus, et considerante eventum rei.
<span id="x2_5" class="vn">5</span> Ecce autem descendebat filia Pharaonis ut lavaretur in flumine : et puellæ ejus gradiebantur per crepidinem alvei. Quæ cum vidisset fiscellam in papyrione, misit unam e famulabus suis : et allatam
<span id="x2_6" class="vn">6</span> aperiens, cernensque in ea parvulum vagientem, miserta ejus, ait : De infantibus Hebræorum est hic.
<span id="x2_7" class="vn">7</span> Cui soror pueri : Vis, inquit, ut vadam, et vocem tibi mulierem hebræam, quæ nutrire possit infantulum ?
<span id="x2_8" class="vn">8</span> Respondit : Vade. Perrexit puella et vocavit matrem suam.
<span id="x2_9" class="vn">9</span> Ad quam locuta filia Pharaonis : Accipe, ait, puerum istum, et nutri mihi : ego dabo tibi mercedem tuam. Suscepit mulier, et nutrivit puerum : adultumque tradidit filiæ Pharaonis.
<span id="x2_10" class="vn">10</span> Quem illa adoptavit in locum filii, vocavitque nomen ejus Moyses, dicens : Quia de aqua tuli eum.<br class="calibre6"/><br class="calibre6"/>
<span id="x2_11" class="vn">11</span> In diebus illis postquam creverat Moyses, egressus est ad fratres suos : viditque afflictionem eorum, et virum ægyptium percutientem quemdam de Hebræis fratribus suis.
<span id="x2_12" class="vn">12</span> Cumque circumspexisset huc atque illuc, et nullum adesse vidisset, percussum Ægyptium abscondit sabulo.
<span id="x2_13" class="vn">13</span> Et egressus die altero conspexit duos Hebræos rixantes : dixitque ei qui faciebat injuriam : Quare percutis proximum tuum ?
<span id="x2_14" class="vn">14</span> Qui respondit : Quis te constituit principem et judicem super nos ? num occidere me tu vis, sicut heri occidisti Ægyptium ? Timuit Moyses, et ait : Quomodo palam factum est verbum istud ?<br class="calibre6"/><br class="calibre6"/>
<span id="x2_15" class="vn">15</span> Audivitque Pharao sermonem hunc, et quærebat occidere Moysen : qui fugiens de conspectu ejus, moratus est in terra Madian, et sedit juxta puteum.
<span id="x2_16" class="vn">16</span> Erant autem sacerdoti Madian septem filiæ, quæ venerunt ad hauriendam aquam : et impletis canalibus adaquare cupiebant greges patris sui.
<span id="x2_17" class="vn">17</span> Supervenere pastores, et ejecerunt eas : surrexitque Moyses, et defensis puellis, adaquavit oves earum.
<span id="x2_18" class="vn">18</span> Quæ cum revertissent ad Raguel patrem suum, dixit ad eas : Cur velocius venistis solito ?
<span id="x2_19" class="vn">19</span> Responderunt : Vir ægyptius liberavit nos de manu pastorum : insuper et hausit aquam nobiscum, potumque dedit ovibus.
<span id="x2_20" class="vn">20</span> At ille : Ubi est ? inquit : quare dimisistis hominem ? vocate eum ut comedat panem.
<span id="x2_21" class="vn">21</span> Juravit ergo Moyses quod habitaret cum eo. Accepitque Sephoram filiam ejus uxorem :
<span id="x2_22" class="vn">22</span> quæ peperit ei filium, quem vocavit Gersam, dicens : Advena fui in terra aliena. Alterum vero peperit, quem vocavit Eliezer, dicens : Deus enim patris mei adjutor meus eripuit me de manu Pharaonis.<br class="calibre6"/><br class="calibre6"/>
<span id="x2_23" class="vn">23</span> Post multum vero tempore mortuus est rex Ægypti : et ingemiscentes filii Israël, propter opera vociferati sunt : ascenditque clamor eorum ad Deum ab operibus.
<span id="x2_24" class="vn">24</span> Et audivit gemitum eorum, ac recordatus est fœderis quod pepigit cum Abraham, Isaac et Jacob.
<span id="x2_25" class="vn">25</span> Et respexit Dominus filios Israël et cognovit eos.
</div><div class="calibre5" id="calibre_pb_2"></div></body></html>
