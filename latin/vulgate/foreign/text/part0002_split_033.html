<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c33" id="c33"><span class="chapter-num">33</span></a> <span id="x33_1" class="vn">1</span> Locutusque est Dominus ad Moysen, dicens : Vade, ascende de loco isto tu, et populus tuus quem eduxisti de terra Ægypti, in terram quam juravi Abraham, Isaac et Jacob, dicens : Semini tuo dabo eam :
<span id="x33_2" class="vn">2</span> et mittam præcursorem tui angelum, ut ejiciam Chananæum, et Amorrhæum, et Hethæum, et Pherezæum, et Hevæum, et Jebusæum,
<span id="x33_3" class="vn">3</span> et intres in terram fluentem lacte et melle. Non enim ascendam tecum, quia populus duræ cervicis es : ne forte disperdam te in via.
<span id="x33_4" class="vn">4</span> Audiensque populus sermonem hunc pessimum, luxit : et nullus ex more indutus est cultu suo.
<span id="x33_5" class="vn">5</span> Dixitque Dominus ad Moysen : Loquere filiis Israël : Populus duræ cervicis es : semel ascendam in medio tui, et delebo te. Jam nunc depone ornatum tuum, ut sciam quid faciam tibi.
<span id="x33_6" class="vn">6</span> Deposuerunt ergo filii Israël ornatum suum a monte Horeb.<br class="calibre6"/><br class="calibre6"/>
<span id="x33_7" class="vn">7</span> Moyses quoque tollens tabernaculum, tetendit extra castra procul, vocavitque nomen ejus, Tabernaculum fœderis. Et omnis populus, qui habebat aliquam quæstionem, egrediebatur ad tabernaculum fœderis, extra castra.
<span id="x33_8" class="vn">8</span> Cumque egrederetur Moyses ad tabernaculum, surgebat universa plebs, et stabat unusquisque in ostio papilionis sui, aspiciebantque tergum Moysi, donec ingrederetur tentorium.
<span id="x33_9" class="vn">9</span> Ingresso autem illo tabernaculum fœderis, descendebat columna nubis, et stabat ad ostium, loquebaturque cum Moyse,
<span id="x33_10" class="vn">10</span> cernentibus universis quod columna nubis staret ad ostium tabernaculi. Stabantque ipsi, et adorabant per fores tabernaculorum suorum.
<span id="x33_11" class="vn">11</span> Loquebatur autem Dominus ad Moysen facie ad faciem, sicut solet loqui homo ad amicum suum. Cumque ille reverteretur in castra, minister ejus Josue filius Nun, puer, non recedebat de tabernaculo.<br class="calibre6"/><br class="calibre6"/>
<span id="x33_12" class="vn">12</span> Dixit autem Moyses ad Dominum : Præcipis ut educam populum istum : et non indicas mihi quem missurus es mecum, præsertim cum dixeris : Novi te ex nomine, et invenisti gratiam coram me.
<span id="x33_13" class="vn">13</span> Si ergo inveni gratiam in conspectu tuo, ostende mihi faciem tuam, ut sciam te, et inveniam gratiam ante oculos tuos : respice populum tuum gentem hanc.
<span id="x33_14" class="vn">14</span> Dixitque Dominus : Facies mea præcedet te, et requiem dabo tibi.
<span id="x33_15" class="vn">15</span> Et ait Moyses : Si non tu ipse præcedas, ne educas nos de loco isto.
<span id="x33_16" class="vn">16</span> In quo enim scire poterimus ego et populus tuus invenisse nos gratiam in conspectu tuo, nisi ambulaveris nobiscum, ut glorificemur ab omnibus populis qui habitant super terram ?
<span id="x33_17" class="vn">17</span> Dixit autem Dominus ad Moysen : Et verbum istud, quod locutus es, faciam : invenisti enim gratiam coram me, et teipsum novi ex nomine.<br class="calibre6"/><br class="calibre6"/>
<span id="x33_18" class="vn">18</span> Qui ait : Ostende mihi gloriam tuam.
<span id="x33_19" class="vn">19</span> Respondit : Ego ostendam omne bonum tibi, et vocabo in nomine Domini coram te : et miserebor cui voluero, et clemens ero in quem mihi placuerit.
<span id="x33_20" class="vn">20</span> Rursumque ait : Non poteris videre faciem meam : non enim videbit me homo et vivet.
<span id="x33_21" class="vn">21</span> Et iterum : Ecce, inquit, est locus apud me, et stabis supra petram.
<span id="x33_22" class="vn">22</span> Cumque transibit gloria mea, ponam te in foramine petræ, et protegam dextera mea, donec transeam :
<span id="x33_23" class="vn">23</span> tollamque manum meam, et videbis posteriora mea : faciem autem meam videre non poteris.
</div><div class="calibre5" id="calibre_pb_33"></div></body></html>
