<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c26" id="c26"><span class="chapter-num">26</span></a> <span id="x26_1" class="vn">1</span> Orta autem fame super terram post eam sterilitatem, quæ acciderat in diebus Abraham, abiit Isaac ad Abimelech regem Palæstinorum in Gerara.
<span id="x26_2" class="vn">2</span> Apparuitque ei Dominus, et ait : Ne descendas in Ægyptum, sed quiesce in terra quam dixero tibi,
<span id="x26_3" class="vn">3</span> et peregrinare in ea : eroque tecum, et benedicam tibi : tibi enim et semini tuo dabo universas regiones has, complens juramentum quod spopondi Abraham patri tuo.
<span id="x26_4" class="vn">4</span> Et multiplicabo semen tuum sicut stellas cæli : daboque posteris tuis universas regiones has : et benedicentur in semine tuo omnes gentes terræ,
<span id="x26_5" class="vn">5</span> eo quod obedierit Abraham voci meæ, et custodierit præcepta et mandata mea, et cæremonias legesque servaverit.
<span id="x26_6" class="vn">6</span> Mansit itaque Isaac in Geraris.<br class="calibre6"/><br class="calibre6"/>
<span id="x26_7" class="vn">7</span> Qui cum interrogaretur a viris loci illius super uxore sua, respondit : Soror mea est : timuerat enim confiteri quod sibi esset sociata conjugio, reputans ne forte interficerent eum propter illius pulchritudinem.
<span id="x26_8" class="vn">8</span> Cumque pertransissent dies plurimi, et ibidem moraretur, prospiciens Abimelech rex Palæstinorum per fenestram, vidit eum jocantem cum Rebecca uxore sua.
<span id="x26_9" class="vn">9</span> Et accersito eo, ait : Perspicuum est quod uxor tua sit : cur mentitus es eam sororem tuam esse ? Respondit : Timui ne morerer propter eam.
<span id="x26_10" class="vn">10</span> Dixitque Abimelech : Quare imposuisti nobis ? potuit coire quispiam de populo cum uxore tua, et induxeras super nos grande peccatum. Præcepitque omni populo, dicens :
<span id="x26_11" class="vn">11</span> Qui tetigerit hominis hujus uxorem, morte morietur.<br class="calibre6"/><br class="calibre6"/>
<span id="x26_12" class="vn">12</span> Sevit autem Isaac in terra illa, et invenit in ipso anno centuplum : benedixitque ei Dominus.
<span id="x26_13" class="vn">13</span> Et locupletatus est homo, et ibat proficiens atque succrescens, donec magnus vehementer effectus est :
<span id="x26_14" class="vn">14</span> habuit quoque possessiones ovium et armentorum, et familiæ plurimum. Ob hoc invidentes ei Palæstini,
<span id="x26_15" class="vn">15</span> omnes puteos, quos foderant servi patris illius Abraham, illo tempore obstruxerunt, implentes humo :
<span id="x26_16" class="vn">16</span> in tantum, ut ipse Abimelech diceret ad Isaac : Recede a nobis, quoniam potentior nobis factus es valde.
<span id="x26_17" class="vn">17</span> Et ille discedens, ut veniret ad torrentem Geraræ, habitaretque ibi,
<span id="x26_18" class="vn">18</span> rursum fodit alios puteos, quos foderant servi patris sui Abraham, et quos, illo mortuo, olim obstruxerant Philisthiim : appellavitque eos eisdem nominibus quibus ante pater vocaverat.
<span id="x26_19" class="vn">19</span> Foderuntque in torrente, et repererunt aquam vivam.
<span id="x26_20" class="vn">20</span> Sed et ibi jurgium fuit pastorum Geraræ adversus pastores Isaac, dicentium : Nostra est aqua, quam ob rem nomen putei ex eo, quod acciderat, vocavit Calumniam.
<span id="x26_21" class="vn">21</span> Foderunt autem et alium : et pro illo quoque rixati sunt, appellavitque eum Inimicitias.
<span id="x26_22" class="vn">22</span> Profectus inde fodit alium puteum, pro quo non contenderunt : itaque vocavit nomen ejus Latitudo, dicens : Nunc dilatavit nos Dominus, et fecit crescere super terram.<br class="calibre6"/><br class="calibre6"/>
<span id="x26_23" class="vn">23</span> Ascendit autem ex illo loco in Bersabee,
<span id="x26_24" class="vn">24</span> ubi apparuit ei Dominus in ipsa nocte, dicens : Ego sum Deus Abraham patris tui : noli timere, quia ego tecum sum : benedicam tibi, et multiplicabo semen tuum propter servum meum Abraham.
<span id="x26_25" class="vn">25</span> Itaque ædificavit ibi altare : et invocato nomine Domini, extendit tabernaculum, præcepitque servis suis ut foderent puteum.
<span id="x26_26" class="vn">26</span> Ad quem locum cum venissent de Geraris Abimelech, et Ochozath amicus illius, et Phicol dux militum,
<span id="x26_27" class="vn">27</span> locutus est eis Isaac : Quid venistis ad me, hominem quem odistis, et expulistis a vobis ?
<span id="x26_28" class="vn">28</span> Qui responderunt : Vidimus tecum esse Dominum, et idcirco nos diximus : Sit juramentum inter nos, et ineamus fœdus,
<span id="x26_29" class="vn">29</span> ut non facias nobis quidquam mali, sicut et nos nihil tuorum attigimus, nec fecimus quod te læderet : sed cum pace dimisimus auctum benedictione Domini.
<span id="x26_30" class="vn">30</span> Fecit ergo eis convivium, et post cibum et potum
<span id="x26_31" class="vn">31</span> surgentes mane, juraverunt sibi mutuo : dimisitque eos Isaac pacifice in locum suum.
<span id="x26_32" class="vn">32</span> Ecce autem venerunt in ipso die servi Isaac annuntiantes ei de puteo, quem foderant, atque dicentes : Invenimus aquam.
<span id="x26_33" class="vn">33</span> Unde appellavit eum Abundantiam : et nomen urbi impositum est Bersabee, usque in præsentem diem.
<span id="x26_34" class="vn">34</span> Esau vero quadragenarius duxit uxores, Judith filiam Beeri Hethæi, et Basemath filiam Elon ejusdem loci :
<span id="x26_35" class="vn">35</span> quæ ambæ offenderant animum Isaac et Rebeccæ.
</div><div class="calibre5" id="calibre_pb_26"></div></body></html>
