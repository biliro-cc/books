<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>ad Timotheum I - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c5" id="c5"><span class="chapter-num">5</span></a> <span id="x5_1" class="vn">1</span> Seniorem ne increpaveris, sed obsecra ut patrem : juvenes, ut fratres :
<span id="x5_2" class="vn">2</span> anus, ut matres : juvenculas, ut sorores in omni castitate :
<span id="x5_3" class="vn">3</span> viduas honora, quæ vere viduæ sunt.
<span id="x5_4" class="vn">4</span> Si qua autem vidua filios, aut nepotes habet : discat primum domum suam regere, et mutuam vicem reddere parentibus : hoc enim acceptum est coram Deo.
<span id="x5_5" class="vn">5</span> Quæ autem vere vidua est, et desolata, speret in Deum, et instet obsecrationibus, et orationibus nocte ac die.
<span id="x5_6" class="vn">6</span> Nam quæ in deliciis est, vivens mortua est.
<span id="x5_7" class="vn">7</span> Et hoc præcipe, ut irreprehensibiles sint.
<span id="x5_8" class="vn">8</span> Si quis autem suorum, et maxime domesticorum, curam non habet, fidem negavit, et est infideli deterior.
<span id="x5_9" class="vn">9</span> Vidua eligatur non minus sexaginta annorum, quæ fuerit unius viri uxor,
<span id="x5_10" class="vn">10</span> in operibus bonis testimonium habens, si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.
<span id="x5_11" class="vn">11</span> Adolescentiores autem viduas devita : cum enim luxuriatæ fuerint in Christo, nubere volunt :
<span id="x5_12" class="vn">12</span> habentes damnationem, quia primam fidem irritam fecerunt ;
<span id="x5_13" class="vn">13</span> simul autem et otiosæ discunt circuire domos : non solum otiosæ, sed et verbosæ, et curiosæ, loquentes quæ non oportet.
<span id="x5_14" class="vn">14</span> Volo ergo juniores nubere, filios procreare, matresfamilias esse, nullam occasionem dare adversario maledicti gratia.
<span id="x5_15" class="vn">15</span> Jam enim quædam conversæ sunt retro Satanam.
<span id="x5_16" class="vn">16</span> Si quis fidelis habet viduas, subministret illis, et non gravetur ecclesia : ut iis quæ vere viduæ sunt, sufficiat.
<span id="x5_17" class="vn">17</span> Qui bene præsunt presbyteri, duplici honore digni habeantur : maxime qui laborant in verbo et doctrina.
<span id="x5_18" class="vn">18</span> Dicit enim Scriptura : Non alligabis os bovi trituranti. Et : Dignus est operarius mercede sua.
<span id="x5_19" class="vn">19</span> Adversus presbyterum accusationem noli recipere, nisi sub duobus aut tribus testibus.
<span id="x5_20" class="vn">20</span> Peccantes coram omnibus argue : ut et ceteri timorem habeant.
<span id="x5_21" class="vn">21</span> Testor coram Deo et Christo Jesu, et electis angelis, ut hæc custodias sine præjudicio, nihil faciens in alteram partem declinando.
<span id="x5_22" class="vn">22</span> Manus cito nemini imposueris, neque communicaveris peccatis alienis. Teipsum castum custodi.
<span id="x5_23" class="vn">23</span> Noli adhuc aquam bibere, sed modico vino utere propter stomachum tuum, et frequentes tuas infirmitates.
<span id="x5_24" class="vn">24</span> Quorumdam hominum peccata manifesta sunt, præcedentia ad judicium : quosdam autem et subsequuntur.
<span id="x5_25" class="vn">25</span> Similiter et facta bona, manifesta sunt : et quæ aliter se habent, abscondi non possunt.
</div><div class="calibre5" id="calibre_pb_5"></div></body></html>
