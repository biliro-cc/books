<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Actus Apostolorum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c24" id="c24"><span class="chapter-num">24</span></a> <span id="x24_1" class="vn">1</span> Post quinque autem dies descendit princeps sacerdotum Ananias, cum senioribus quibusdam, et Tertullo quodam oratore, qui adierunt præsidem adversus Paulum.
<span id="x24_2" class="vn">2</span> Et citato Paulo cœpit accusare Tertullus, dicens : Cum in multa pace agamus per te, et multa corrigantur per tuam providentiam,
<span id="x24_3" class="vn">3</span> semper et ubique suscipimus, optime Felix, cum omni gratiarum actione.
<span id="x24_4" class="vn">4</span> Ne diutius autem te protraham, oro, breviter audias nos pro tua clementia.
<span id="x24_5" class="vn">5</span> Invenimus hunc hominem pestiferum, et concitantem seditiones omnibus Judæis in universo orbe, et auctorem seditionis sectæ Nazarenorum :
<span id="x24_6" class="vn">6</span> qui etiam templum violare conatus est, quem et apprehensum voluimus secundum legem nostram judicare.
<span id="x24_7" class="vn">7</span> Superveniens autem tribunus Lysias, cum vi magna eripuit eum de manibus nostris,
<span id="x24_8" class="vn">8</span> jubens accusatores ejus ad te venire : a quo poteris ipse judicans, de omnibus istis cognoscere, de quibus nos accusamus eum.
<span id="x24_9" class="vn">9</span> Adjecerunt autem et Judæi, dicentes hæc ita se habere.
<span id="x24_10" class="vn">10</span> Respondit autem Paulus (annuente sibi præside dicere) : Ex multis annis te esse judicem genti huic sciens, bono animo pro me satisfaciam.
<span id="x24_11" class="vn">11</span> Potes enim cognoscere quia non plus sunt mihi dies quam duodecim, ex quo ascendi adorare in Jerusalem :
<span id="x24_12" class="vn">12</span> et neque in templo invenerunt me cum aliquo disputantem, aut concursum facientem turbæ, neque in synagogis, neque in civitate :
<span id="x24_13" class="vn">13</span> neque probare possunt tibi de quibus nunc me accusant.
<span id="x24_14" class="vn">14</span> Confiteor autem hoc tibi, quod secundum sectam quam dicunt hæresim, sic deservio Patri et Deo meo, credens omnibus quæ in lege et prophetis scripta sunt :
<span id="x24_15" class="vn">15</span> spem habens in Deum, quam et hi ipsi exspectant, resurrectionem futuram justorum et iniquorum.
<span id="x24_16" class="vn">16</span> In hoc et ipse studeo sine offendiculo conscientiam habere ad Deum et ad homines semper.
<span id="x24_17" class="vn">17</span> Post annos autem plures eleemosynas facturus in gentem meam, veni, et oblationes, et vota,
<span id="x24_18" class="vn">18</span> in quibus invenerunt me purificatum in templo : non cum turba, neque cum tumultu.
<span id="x24_19" class="vn">19</span> Quidam autem ex Asia Judæi, quos oportebat apud te præsto esse, et accusare si quid haberent adversum me :
<span id="x24_20" class="vn">20</span> aut hi ipsi dicant si quid invenerunt in me iniquitatis cum stem in concilio,
<span id="x24_21" class="vn">21</span> nisi de una hac solummodo voce qua clamavi inter eos stans : Quoniam de resurrectione mortuorum ego judicor hodie a vobis.<br class="calibre6"/><br class="calibre6"/>
<span id="x24_22" class="vn">22</span> Distulit autem illos Felix, certissime sciens de via hac, dicens : Cum tribunus Lysias descenderit, audiam vos.
<span id="x24_23" class="vn">23</span> Jussitque centurioni custodire eum, et habere requiem, nec quemquam de suis prohibere ministrare ei.
<span id="x24_24" class="vn">24</span> Post aliquot autem dies veniens Felix cum Drusilla uxore sua, quæ erat Judæa, vocavit Paulum, et audivit ab eo fidem quæ est in Christum Jesum.
<span id="x24_25" class="vn">25</span> Disputante autem illo de justitia, et castitate, et de judicio futuro, tremefactus Felix, respondit : Quod nunc attinet, vade : tempore autem opportuno accersam te :
<span id="x24_26" class="vn">26</span> simul et sperans quod pecunia ei daretur a Paulo, propter quod et frequenter accersens eum, loquebatur cum eo.
<span id="x24_27" class="vn">27</span> Biennio autem expleto, accepit successorem Felix Portium Festum. Volens autem gratiam præstare Judæis Felix, reliquit Paulum vinctum.
</div><div class="calibre5" id="calibre_pb_24"></div></body></html>
