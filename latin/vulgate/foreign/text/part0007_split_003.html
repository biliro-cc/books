<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judicum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c3" id="c3"><span class="chapter-num">3</span></a> <span id="x3_1" class="vn">1</span> Hæ sunt gentes quas Dominus dereliquit, ut erudiret in eis Israëlem, et omnes qui non noverant bella Chananæorum :
<span id="x3_2" class="vn">2</span> ut postea discerent filii eorum certare cum hostibus, et habere consuetudinem præliandi :
<span id="x3_3" class="vn">3</span> quinque satrapas Philisthinorum, omnemque Chananæum, et Sidonium, atque Hevæum, qui habitabat in monte Libano, de monte Baal Hermon usque ad introitum Emath.
<span id="x3_4" class="vn">4</span> Dimisitque eos, ut in ipsis experiretur Israëlem, utrum audiret mandata Domini quæ præceperat patribus eorum per manum Moysi, an non.
<span id="x3_5" class="vn">5</span> Itaque filii Israël habitaverunt in medio Chananæi, et Hethæi, et Amorrhæi, et Pherezæi, et Hevæi, et Jebusæi :
<span id="x3_6" class="vn">6</span> et duxerunt uxores filias eorum, ipsique filias suas filiis eorum tradiderunt, et servierunt diis eorum.<br class="calibre6"/><br class="calibre6"/>
<span id="x3_7" class="vn">7</span> Feceruntque malum in conspectu Domini, et obliti sunt Dei sui, servientes Baalim et Astaroth.
<span id="x3_8" class="vn">8</span> Iratusque contra Israël Dominus, tradidit eos in manus Chusan Rasathaim regis Mesopotamiæ, servieruntque ei octo annis.
<span id="x3_9" class="vn">9</span> Et clamaverunt ad Dominum, qui suscitavit eis salvatorem, et liberavit eos, Othoniel videlicet filium Cenez, fratrem Caleb minorem :
<span id="x3_10" class="vn">10</span> fuitque in eo spiritus Domini, et judicavit Israël. Egressusque est ad pugnam, et tradidit Dominus in manus ejus Chusan Rasathaim regem Syriæ, et oppressit eum.
<span id="x3_11" class="vn">11</span> Quievitque terra quadraginta annis, et mortuus est Othoniel filius Cenez.<br class="calibre6"/><br class="calibre6"/>
<span id="x3_12" class="vn">12</span> Addiderunt autem filii Israël facere malum in conspectu Domini : qui confortavit adversum eos Eglon regem Moab, quia fecerunt malum in conspectu ejus.
<span id="x3_13" class="vn">13</span> Et copulavit ei filios Ammon, et Amalec : abiitque et percussit Israël, atque possedit urbem palmarum.
<span id="x3_14" class="vn">14</span> Servieruntque filii Israël Eglon regi Moab decem et octo annis.
<span id="x3_15" class="vn">15</span> Et postea clamaverunt ad Dominum, qui suscitavit eis salvatorem vocabulo Aod, filium Gera, filii Jemini, qui utraque manu pro dextera utebatur. Miseruntque filii Israël per illum munera Eglon regi Moab.
<span id="x3_16" class="vn">16</span> Qui fecit sibi gladium ancipitem, habentem in medio capulum longitudinis palmæ manus, et accinctus est eo subter sagum in dextro femore.
<span id="x3_17" class="vn">17</span> Obtulitque munera Eglon regi Moab. Erat autem Eglon crassus nimis.
<span id="x3_18" class="vn">18</span> Cumque obtulisset ei munera, prosecutus est socios, qui cum eo venerant.
<span id="x3_19" class="vn">19</span> Et reversus de Galgalis, ubi erant idola, dixit ad regem : Verbum secretum habeo ad te, o rex. Et ille imperavit silentium : egressisque omnibus qui circa eum erant,
<span id="x3_20" class="vn">20</span> ingressus est Aod ad eum : sedebat autem in æstivo cœnaculo solus : dixitque : Verbum Dei habeo ad te. Qui statim surrexit de throno.
<span id="x3_21" class="vn">21</span> Extenditque Aod sinistram manum, et tulit sicam de dextro femore suo, infixitque eam in ventre ejus
<span id="x3_22" class="vn">22</span> tam valide, ut capulus sequeretur ferrum in vulnere, ac pinguissimo adipe stringeretur. Nec eduxit gladium, sed ita ut percusserat, reliquit in corpore : statimque per secreta naturæ alvi stercora proruperunt.
<span id="x3_23" class="vn">23</span> Aod autem clausis diligentissime ostiis cœnaculi, et obfirmatis sera,
<span id="x3_24" class="vn">24</span> per posticum egressus est. Servique regis ingressi viderunt clausas fores cœnaculi, atque dixerunt : Forsitan purgat alvum in æstivo cubiculo.
<span id="x3_25" class="vn">25</span> Expectantesque diu donec erubescerent, et videntes quod nullus aperiret, tulerunt clavem : et aperientes invenerunt dominum suum in terra jacentem mortuum.<br class="calibre6"/><br class="calibre6"/>
<span id="x3_26" class="vn">26</span> Aod autem, dum illi turbarentur, effugit, et pertransiit locum idolorum, unde reversus fuerat. Venitque in Seirath :
<span id="x3_27" class="vn">27</span> et statim insonuit buccina in monte Ephraim, descenderuntque cum eo filii Israël, ipso in fronte gradiente.
<span id="x3_28" class="vn">28</span> Qui dixit ad eos : Sequimini me : tradidit enim Dominus inimicos nostros Moabitas in manus nostras. Descenderuntque post eum, et occupaverunt vada Jordanis quæ transmittunt in Moab : et non dimiserunt transire quemquam :
<span id="x3_29" class="vn">29</span> sed percusserunt Moabitas in tempore illo, circiter decem millia, omnes robustos et fortes viros. Nullus eorum evadere potuit.
<span id="x3_30" class="vn">30</span> Humiliatusque est Moab in die illo sub manu Israël : et quievit terra octoginta annis.<br class="calibre6"/><br class="calibre6"/>
<span id="x3_31" class="vn">31</span> Post hunc fuit Samgar filius Anath, qui percussit de Philisthiim sexcentos viros vomere : et ipse quoque defendit Israël.
</div><div class="calibre5" id="calibre_pb_3"></div></body></html>
