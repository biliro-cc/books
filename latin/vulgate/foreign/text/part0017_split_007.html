<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Tobiæ - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c7" id="c7"><span class="chapter-num">7</span></a> <span id="x7_1" class="vn">1</span> Ingressi sunt autem ad Raguelem, et suscepit eos Raguel cum gaudio.
<span id="x7_2" class="vn">2</span> Intuensque Tobiam Raguel, dixit Annæ uxori suæ : Quam similis est juvenis iste consobrino meo !
<span id="x7_3" class="vn">3</span> Et cum hæc dixisset, ait : Unde estis juvenes fratres nostri ? At illi dixerunt : Ex tribu Nephthali sumus, ex captivitate Ninive.
<span id="x7_4" class="vn">4</span> Dixitque illis Raguel : Nostis Tobiam fratrem meum ? Qui dixerunt : Novimus.
<span id="x7_5" class="vn">5</span> Cumque multa bona loqueretur de eo, dixit angelus ad Raguelem : Tobias, de quo interrogas, pater istius est.
<span id="x7_6" class="vn">6</span> Et misit se Raguel, et cum lacrimis osculatus est eum, et plorans supra collum ejus
<span id="x7_7" class="vn">7</span> dixit : Benedictio sit tibi, fili mi, quia boni et optimi viri filius es.
<span id="x7_8" class="vn">8</span> Et Anna uxor ejus, et Sara ipsorum filia, lacrimatæ sunt.
<span id="x7_9" class="vn">9</span> Postquam autem locuti sunt, præcepit Raguel occidi arietem, et parari convivium. Cumque hortaretur eos discumbere ad prandium,
<span id="x7_10" class="vn">10</span> Tobias dixit : Hic ego hodie non manducabo neque bibam, nisi prius petitionem meam confirmes, et promittas mihi dare Saram filiam tuam.
<span id="x7_11" class="vn">11</span> Quo audito verbo Raguel expavit, sciens quid evenerit illis septem viris qui ingressi sunt ad eam : et timere cœpit ne forte et hunc similiter contingeret. Et cum nutaret, et non daret petenti ullum responsum,
<span id="x7_12" class="vn">12</span> dixit ei angelus : Noli timere dare eam isti, quoniam huic timenti Deum debetur conjux filia tua : propterea alius non potuit habere illam.
<span id="x7_13" class="vn">13</span> Tunc dixit Raguel : Non dubito quod Deus preces et lacrimas meas in conspectu suo admiserit.
<span id="x7_14" class="vn">14</span> Et credo quoniam ideo fecit vos venire ad me, ut ista conjungeretur cognationi suæ secundum legem Moysi : et nunc noli dubium gerere quod tibi eam tradam.
<span id="x7_15" class="vn">15</span> Et apprehendens dexteram filiæ suæ, dexteræ Tobiæ tradidit, dicens : Deus Abraham, et Deus Isaac, et Deus Jacob vobiscum sit, et ipse conjungat vos, impleatque benedictionem suam in vobis.
<span id="x7_16" class="vn">16</span> Et accepta carta, fecerunt conscriptionem conjugii.
<span id="x7_17" class="vn">17</span> Et post hæc epulati sunt, benedicentes Deum.
<span id="x7_18" class="vn">18</span> Vocavitque Raguel ad se Annam uxorem suam, et præcepit ei ut præpararet alterum cubiculum.
<span id="x7_19" class="vn">19</span> Et introduxit illuc Saram filiam suam, et lacrimata est.
<span id="x7_20" class="vn">20</span> Dixitque ei : Forti animo esto, filia mea : Dominus cæli det tibi gaudium pro tædio quod perpessa es.
</div><div class="calibre5" id="calibre_pb_7"></div></body></html>
