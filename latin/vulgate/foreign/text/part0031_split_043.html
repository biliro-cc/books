<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Ezechiel - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c43" id="c43"><span class="chapter-num">43</span></a> <span id="x43_1" class="vn">1</span> Et duxit me ad portam quæ respiciebat ad viam orientalem.
<span id="x43_2" class="vn">2</span> Et ecce gloria Dei Israël ingrediebatur per viam orientalem : et vox erat ei quasi vox aquarum multarum, et terra splendebat a majestate ejus.
<span id="x43_3" class="vn">3</span> Et vidi visionem secundum speciem quam videram quando venit ut disperderet civitatem, et species secundum aspectum quem videram juxta fluvium Chobar : et cecidi super faciem meam.
<span id="x43_4" class="vn">4</span> Et majestas Domini ingressa est templum per viam portæ quæ respiciebat ad orientem.
<span id="x43_5" class="vn">5</span> Et elevavit me spiritus, et introduxit me in atrium interius : et ecce repleta erat gloria Domini domus.
<span id="x43_6" class="vn">6</span> Et audivi loquentem ad me de domo : et vir qui stabat juxta me
<span id="x43_7" class="vn">7</span> dixit ad me : Fili hominis, locus solii mei, et locus vestigiorum pedum meorum, ubi habito in medio filiorum Israël in æternum : et non polluent ultra domus Israël nomen sanctum meum, ipsi et reges eorum, in fornicationibus suis, et in ruinis regum suorum, et in excelsis.
<span id="x43_8" class="vn">8</span> Qui fabricati sunt limen suum juxta limen meum, et postes suos juxta postes meos, et murus erat inter me et eos : et polluerunt nomen sanctum meum in abominationibus quas fecerunt : propter quod consumpsi eos in ira mea.
<span id="x43_9" class="vn">9</span> Nunc ergo repellant procul fornicationem suam et ruinas regum suorum a me, et habitabo in medio eorum semper.
<span id="x43_10" class="vn">10</span> Tu autem, fili hominis, ostende domui Israël templum, et confundantur ab iniquitatibus suis, et metiantur fabricam,
<span id="x43_11" class="vn">11</span> et erubescant ex omnibus quæ fecerunt. Figuram domus, et fabricæ ejus, exitus et introitus, et omnem descriptionem ejus, et universa præcepta ejus, cunctumque ordinem ejus, et omnes leges ejus ostende eis, et scribes in oculis eorum, ut custodiant omnes descriptiones ejus, et præcepta illius, et faciant ea.
<span id="x43_12" class="vn">12</span> Ista est lex domus in summitate montis : omnis finis ejus in circuitu, Sanctum sanctorum est. Hæc est ergo lex domus.<br class="calibre6"/><br class="calibre6"/>
<span id="x43_13" class="vn">13</span> Istæ autem mensuræ altaris in cubito verissimo, qui habebat cubitum et palmum : in sinu ejus erat cubitus, et cubitus in latitudine : et definitio ejus usque ad labium ejus, et in circuitu palmus unus : hæc quoque erat fossa altaris.
<span id="x43_14" class="vn">14</span> Et de sinu terræ usque ad crepidinem novissimam duo cubiti, et latitudo cubiti unius : et a crepidine minore usque ad crepidinem majorem quatuor cubiti, et latitudo cubiti unius.
<span id="x43_15" class="vn">15</span> Ipse autem ariel quatuor cubitorum, et ab ariel usque ad sursum cornua quatuor.
<span id="x43_16" class="vn">16</span> Et ariel duodecim cubitorum in longitudine per duodecim cubitos latitudinis, quadrangulatum æquis lateribus.
<span id="x43_17" class="vn">17</span> Et crepido quatuordecim cubitorum longitudinis per quatuordecim cubitos latitudinis in quatuor angulis ejus : et corona in circuitu ejus dimidii cubiti, et sinus ejus unius cubiti per circuitum : gradus autem ejus versi ad orientem.<br class="calibre6"/><br class="calibre6"/>
<span id="x43_18" class="vn">18</span> Et dixit ad me : Fili hominis, hæc dicit Dominus Deus : Hi sunt ritus altaris, in quacumque die fuerit fabricatum, ut offeratur super illud holocaustum, et effundatur sanguis.
<span id="x43_19" class="vn">19</span> Et dabis sacerdotibus et Levitis qui sunt de semine Sadoc, qui accedunt ad me, ait Dominus Deus, ut offerant mihi vitulum de armento pro peccato.
<span id="x43_20" class="vn">20</span> Et assumens de sanguine ejus, pones super quatuor cornua ejus, et super quatuor angulos crepidinis, et super coronam in circuitu : et mundabis illud et expiabis.
<span id="x43_21" class="vn">21</span> Et tolles vitulum qui oblatus fuerit pro peccato, et combures eum in separato loco domus, extra sanctuarium.
<span id="x43_22" class="vn">22</span> Et in die secunda offeres hircum caprarum immaculatum pro peccato : et expiabunt altare sicut expiaverunt in vitulo.
<span id="x43_23" class="vn">23</span> Cumque compleveris expians illud, offeres vitulum de armento immaculatum, et arietem de grege immaculatum.
<span id="x43_24" class="vn">24</span> Et offeres eos in conspectu Domini : et mittent sacerdotes super eos sal, et offerent eos holocaustum Domino.
<span id="x43_25" class="vn">25</span> Septem diebus facies hircum pro peccato quotidie : et vitulum de armento, et arietem de pecoribus immaculatos offerent.
<span id="x43_26" class="vn">26</span> Septem diebus expiabunt altare et mundabunt illud, et implebunt manum ejus.
<span id="x43_27" class="vn">27</span> Expletis autem diebus, in die octava et ultra, facient sacerdotes super altare holocausta vestra, et quæ pro pace offerunt : et placatus ero vobis, ait Dominus Deus.
</div><div class="calibre5" id="calibre_pb_43"></div></body></html>
