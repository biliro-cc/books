<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Genesis - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c40" id="c40"><span class="chapter-num">40</span></a> <span id="x40_1" class="vn">1</span> His ita gestis, accidit ut peccarent duo eunuchi, pincerna regis Ægypti, et pistor, domino suo.
<span id="x40_2" class="vn">2</span> Iratusque contra eos Pharao (nam alter pincernis præerat, alter pistoribus),
<span id="x40_3" class="vn">3</span> misit eos in carcerem principis militum, in quo erat vinctus et Joseph.
<span id="x40_4" class="vn">4</span> At custos carceris tradidit eos Joseph, qui et ministrabat eis : aliquantulum temporis fluxerat, et illi in custodia tenebantur.
<span id="x40_5" class="vn">5</span> Videruntque ambo somnium nocte una, juxta interpretationem congruam sibi :
<span id="x40_6" class="vn">6</span> ad quos cum introisset Joseph mane, et vidisset eos tristes,
<span id="x40_7" class="vn">7</span> sciscitatus est eos, dicens : Cur tristior est hodie solito facies vestra ?
<span id="x40_8" class="vn">8</span> Qui responderunt : Somnium vidimus, et non est qui interpretetur nobis. Dixitque ad eos Joseph : Numquid non Dei est interpretatio ? referte mihi quid videritis.
<span id="x40_9" class="vn">9</span> Narravit prior, præpositus pincernarum, somnium suum : Videbam coram me vitem,
<span id="x40_10" class="vn">10</span> in qua erant tres propagines, crescere paulatim in gemmas, et post flores uvas maturescere :
<span id="x40_11" class="vn">11</span> calicemque Pharaonis in manu mea : tuli ergo uvas, et expressi in calicem quem tenebam, et tradidi poculum Pharaoni.
<span id="x40_12" class="vn">12</span> Respondit Joseph : Hæc est interpretatio somnii : tres propagines, tres adhuc dies sunt :
<span id="x40_13" class="vn">13</span> post quos recordabitur Pharao ministerii tui, et restituet te in gradum pristinum : dabisque ei calicem juxta officium tuum, sicut ante facere consueveras.
<span id="x40_14" class="vn">14</span> Tantum memento mei, cum bene tibi fuerit, et facias mecum misericordiam : ut suggeras Pharaoni ut educat me de isto carcere :
<span id="x40_15" class="vn">15</span> quia furto sublatus sum de terra Hebræorum, et hic innocens in lacum missus sum.
<span id="x40_16" class="vn">16</span> Videns pistorum magister quod prudenter somnium dissolvisset, ait : Et ego vidi somnium : quod tria canistra farinæ haberem super caput meum :
<span id="x40_17" class="vn">17</span> et in uno canistro quod erat excelsius, portare me omnes cibos qui fiunt arte pistoria, avesque comedere ex eo.
<span id="x40_18" class="vn">18</span> Respondit Joseph : Hæc est interpretatio somnii : tria canistra, tres adhuc dies sunt :
<span id="x40_19" class="vn">19</span> post quos auferet Pharao caput tuum, ac suspendet te in cruce, et lacerabunt volucres carnes tuas.
<span id="x40_20" class="vn">20</span> Exinde dies tertius natalitius Pharaonis erat : qui faciens grande convivium pueris suis, recordatus est inter epulas magistri pincernarum, et pistorum principis.
<span id="x40_21" class="vn">21</span> Restituitque alterum in locum suum, ut porrigeret ei poculum :
<span id="x40_22" class="vn">22</span> alterum suspendit in patibulo, ut conjectoris veritas probaretur.
<span id="x40_23" class="vn">23</span> Et tamen succedentibus prosperis, præpositus pincernarum oblitus est interpretis sui.
</div><div class="calibre5" id="calibre_pb_40"></div></body></html>
