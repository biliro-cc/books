<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Marcus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c14" id="c14"><span class="chapter-num">14</span></a> <span id="x14_1" class="vn">1</span> Erat autem Pascha et azyma post biduum : et quærebant summi sacerdotes et scribæ quomodo eum dolo tenerent, et occiderent.
<span id="x14_2" class="vn">2</span> Dicebant autem : Non in die festo, ne forte tumultus fieret in populo.<br class="calibre6"/><br class="calibre6"/>
<span id="x14_3" class="vn">3</span> Et cum esset Bethaniæ in domo Simonis leprosi, et recumberet, venit mulier habens alabastrum unguenti nardi spicati pretiosi : et fracto alabastro, effudit super caput ejus.
<span id="x14_4" class="vn">4</span> Erant autem quidam indigne ferentes intra semetipsos, et dicentes : Ut quid perditio ista unguenti facta est ?
<span id="x14_5" class="vn">5</span> poterat enim unguentum istud venundari plus quam trecentis denariis, et dari pauperibus. Et fremebant in eam.
<span id="x14_6" class="vn">6</span> Jesus autem dixit : Sinite eam, quid illi molesti estis ? Bonum opus operata est in me :
<span id="x14_7" class="vn">7</span> semper enim pauperes habetis vobiscum : et cum volueritis, potestis illis benefacere : me autem non semper habetis.
<span id="x14_8" class="vn">8</span> Quod habuit hæc, fecit : prævenit ungere corpus meum in sepulturam.
<span id="x14_9" class="vn">9</span> Amen dico vobis : Ubicumque prædicatum fuerit Evangelium istud in universo mundo, et quod fecit hæc, narrabitur in memoriam ejus.<br class="calibre6"/><br class="calibre6"/>
<span id="x14_10" class="vn">10</span> Et Judas Iscariotes, unus de duodecim, abiit ad summos sacerdotes, ut proderet eum illis.
<span id="x14_11" class="vn">11</span> Qui audientes gavisi sunt : et promiserunt ei pecuniam se daturos. Et quærebat quomodo illum opportune traderet.<br class="calibre6"/><br class="calibre6"/>
<span id="x14_12" class="vn">12</span> Et primo die azymorum quando Pascha immolabant, dicunt ei discipuli : Quo vis eamus, et paremus tibi ut manduces Pascha ?
<span id="x14_13" class="vn">13</span> Et mittit duos ex discipulis suis, et dicit eis : Ite in civitatem, et occurret vobis homo lagenam aquæ bajulans : sequimini eum,
<span id="x14_14" class="vn">14</span> et quocumque introierit, dicite domino domus, quia magister dicit : Ubi est refectio mea, ubi Pascha cum discipulis meis manducem ?
<span id="x14_15" class="vn">15</span> Et ipse vobis demonstrabit cœnaculum grande, stratum : et illic parate nobis.
<span id="x14_16" class="vn">16</span> Et abierunt discipuli ejus, et venerunt in civitatem : et invenerunt sicut dixerat illis, et paraverunt Pascha.
<span id="x14_17" class="vn">17</span> Vespere autem facto, venit cum duodecim.
<span id="x14_18" class="vn">18</span> Et discumbentibus eis, et manducantibus, ait Jesus : Amen dico vobis, quia unus ex vobis tradet me, qui manducat mecum.
<span id="x14_19" class="vn">19</span> At illi cœperunt contristari, et dicere ei singulatim : Numquid ego ?
<span id="x14_20" class="vn">20</span> Qui ait illis : Unus ex duodecim, qui intingit mecum manum in catino.
<span id="x14_21" class="vn">21</span> Et Filius quidem hominis vadit sicut scriptum est de eo : væ autem homini illi per quem Filius hominis tradetur ! bonum erat ei, si non esset natus homo ille.<br class="calibre6"/><br class="calibre6"/>
<span id="x14_22" class="vn">22</span> Et manducantibus illis, accepit Jesus panem : et benedicens fregit, et dedit eis, et ait : Sumite, hoc est corpus meum.
<span id="x14_23" class="vn">23</span> Et accepto calice, gratias agens dedit eis : et biberunt ex illo omnes.
<span id="x14_24" class="vn">24</span> Et ait illis : Hic est sanguis meus novi testamenti, qui pro multis effundetur.
<span id="x14_25" class="vn">25</span> Amen dico vobis, quia jam non bibam de hoc genimine vitis usque in diem illum, cum illud bibam novum in regno Dei.<br class="calibre6"/><br class="calibre6"/>
<span id="x14_26" class="vn">26</span> Et hymno dicto exierunt in montem Olivarum.
<span id="x14_27" class="vn">27</span> Et ait eis Jesus : Omnes scandalizabimini in me in nocte ista : quia scriptum est : Percutiam pastorem, et dispergentur oves.
<span id="x14_28" class="vn">28</span> Sed postquam resurrexero, præcedam vos in Galilæam.
<span id="x14_29" class="vn">29</span> Petrus autem ait illi : Et si omnes scandalizati fuerint in te, sed non ego.
<span id="x14_30" class="vn">30</span> Et ait illi Jesus : Amen dico tibi, quia tu hodie in nocte hac, priusquam gallus vocem bis dederit, ter me es negaturus.
<span id="x14_31" class="vn">31</span> At ille amplius loquebatur : Et si oportuerit me simul commori tibi, non te negabo. Similiter autem et omnes dicebant.<br class="calibre6"/><br class="calibre6"/>
<span id="x14_32" class="vn">32</span> Et veniunt in prædium, cui nomen Gethsemani. Et ait discipulis suis : Sedete hic donec orem.
<span id="x14_33" class="vn">33</span> Et assumit Petrum, et Jacobum, et Joannem secum : et cœpit pavere et tædere.
<span id="x14_34" class="vn">34</span> Et ait illis : Tristis est anima mea usque ad mortem : sustinete hic, et vigilate.
<span id="x14_35" class="vn">35</span> Et cum processisset paululum, procidit super terram, et orabat ut, si fieri posset, transiret ab eo hora.
<span id="x14_36" class="vn">36</span> Et dixit : Abba pater, omnia tibi possibilia sunt : transfer calicem hunc a me : sed non quod ego volo, sed quod tu.
<span id="x14_37" class="vn">37</span> Et venit, et invenit eos dormientes. Et ait Petro : Simon, dormis ? non potuisti una hora vigilare ?
<span id="x14_38" class="vn">38</span> vigilate et orate, ut non intretis in tentationem. Spiritus quidem promptus est, caro vero infirma.
<span id="x14_39" class="vn">39</span> Et iterum abiens oravit, eumdem sermonem dicens.
<span id="x14_40" class="vn">40</span> Et reversus, denuo invenit eos dormientes (erant enim oculi eorum gravati), et ignorabant quid responderent ei.
<span id="x14_41" class="vn">41</span> Et venit tertio, et ait illis : Dormite jam, et requiescite. Sufficit : venit hora : ecce Filius hominis tradetur in manus peccatorum.
<span id="x14_42" class="vn">42</span> Surgite, eamus : ecce qui me tradet, prope est.<br class="calibre6"/><br class="calibre6"/>
<span id="x14_43" class="vn">43</span> Et, adhuc eo loquente, venit Judas Iscariotes unus de duodecim, et cum eo turba multa cum gladiis et lignis, a summis sacerdotibus, et scribis, et senioribus.
<span id="x14_44" class="vn">44</span> Dederat autem traditor ejus signum eis, dicens : Quemcumque osculatus fuero, ipse est, tenete eum, et ducite caute.
<span id="x14_45" class="vn">45</span> Et cum venisset, statim accedens ad eum, ait : Ave Rabbi : et osculatus est eum.
<span id="x14_46" class="vn">46</span> At illi manus injecerunt in eum, et tenuerunt eum.
<span id="x14_47" class="vn">47</span> Unus autem quidam de circumstantibus educens gladium, percussit servum summi sacerdotis, et amputavit illi auriculam.
<span id="x14_48" class="vn">48</span> Et respondens Jesus, ait illis : Tamquam ad latronem existis cum gladiis et lignis comprehendere me ?
<span id="x14_49" class="vn">49</span> quotidie eram apud vos in templo docens, et non me tenuistis. Sed ut impleantur Scripturæ.
<span id="x14_50" class="vn">50</span> Tunc discipuli ejus relinquentes eum, omnes fugerunt.
<span id="x14_51" class="vn">51</span> Adolescens autem quidam sequebatur eum amictus sindone super nudo : et tenuerunt eum.
<span id="x14_52" class="vn">52</span> At ille rejecta sindone, nudus profugit ab eis.<br class="calibre6"/><br class="calibre6"/>
<span id="x14_53" class="vn">53</span> Et adduxerunt Jesum ad summum sacerdotem : et convenerunt omnes sacerdotes, et scribæ, et seniores.
<span id="x14_54" class="vn">54</span> Petrus autem a longe secutus est eum usque intro in atrium summi sacerdotis : et sedebat cum ministris ad ignem, et calefaciebat se.
<span id="x14_55" class="vn">55</span> Summi vero sacerdotes et omne concilium quærebant adversus Jesum testimonium ut eum morti traderent : nec inveniebant.
<span id="x14_56" class="vn">56</span> Multi enim testimonium falsum dicebant adversus eum : et convenientia testimonia non erant.
<span id="x14_57" class="vn">57</span> Et quidam surgentes, falsum testimonium ferebant adversus eum, dicentes :
<span id="x14_58" class="vn">58</span> Quoniam nos audivimus eum dicentem : Ego dissolvam templum hoc manu factum, et per triduum aliud non manu factum ædificabo.
<span id="x14_59" class="vn">59</span> Et non erat conveniens testimonium illorum.
<span id="x14_60" class="vn">60</span> Et exsurgens summus sacerdos in medium, interrogavit Jesum, dicens : Non respondes quidquam ad ea quæ tibi objiciuntur ab his ?
<span id="x14_61" class="vn">61</span> Ille autem tacebat, et nihil respondit. Rursum summus sacerdos interrogabat eum, et dixit ei : Tu es Christus Filius Dei benedicti ?
<span id="x14_62" class="vn">62</span> Jesus autem dixit illi : Ego sum : et videbitis Filium hominis sedentem a dextris virtutis Dei, et venientem cum nubibus cæli.
<span id="x14_63" class="vn">63</span> Summus autem sacerdos scindens vestimenta sua, ait : Quid adhuc desideramus testes ?
<span id="x14_64" class="vn">64</span> Audistis blasphemiam : quid vobis videtur ? Qui omnes condemnaverunt eum esse reum mortis.
<span id="x14_65" class="vn">65</span> Et cœperunt quidam conspuere eum, et velare faciem ejus, et colaphis eum cædere, et dicere ei : Prophetiza : et ministri alapis eum cædebant.<br class="calibre6"/><br class="calibre6"/>
<span id="x14_66" class="vn">66</span> Et cum esset Petrus in atrio deorsum, venit una ex ancillis summi sacerdotis :
<span id="x14_67" class="vn">67</span> et cum vidisset Petrum calefacientem se, aspiciens illum, ait : Et tu cum Jesu Nazareno eras.
<span id="x14_68" class="vn">68</span> At ille negavit, dicens : Neque scio, neque novi quid dicas. Et exiit foras ante atrium, et gallus cantavit.
<span id="x14_69" class="vn">69</span> Rursus autem cum vidisset illum ancilla, cœpit dicere circumstantibus : Quia hic ex illis est.
<span id="x14_70" class="vn">70</span> At ille iterum negavit. Et post pusillum rursus qui astabant, dicebant Petro : Vere ex illis es : nam et Galilæus es.
<span id="x14_71" class="vn">71</span> Ille autem cœpit anathematizare et jurare : Quia nescio hominem istum, quem dicitis.
<span id="x14_72" class="vn">72</span> Et statim gallus iterum cantavit. Et recordatus est Petrus verbi quod dixerat ei Jesus : Priusquam gallus cantet bis, ter me negabis. Et cœpit flere.
</div><div class="calibre5" id="calibre_pb_14"></div></body></html>
