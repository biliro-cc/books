<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Judicum - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c4" id="c4"><span class="chapter-num">4</span></a> <span id="x4_1" class="vn">1</span> Addideruntque filii Israël facere malum in conspectu Domini post mortem Aod,
<span id="x4_2" class="vn">2</span> et tradidit illos Dominus in manus Jabin regis Chanaan, qui regnavit in Asor : habuitque ducem exercitus sui nomine Sisaram, ipse autem habitabat in Haroseth gentium.
<span id="x4_3" class="vn">3</span> Clamaveruntque filii Israël ad Dominum : nongentos enim habebat falcatos currus, et per viginti annos vehementer oppresserat eos.
<span id="x4_4" class="vn">4</span> Erat autem Debbora prophetis uxor Lapidoth, quæ judicabat populum in illo tempore.
<span id="x4_5" class="vn">5</span> Et sedebat sub palma, quæ nomine illius vocabatur, inter Rama et Bethel in monte Ephraim : ascendebantque ad eam filii Israël in omne judicium.
<span id="x4_6" class="vn">6</span> Quæ misit et vocavit Barac filium Abinoëm de Cedes Nephthali : dixitque ad eum : Præcepit tibi Dominus Deus Israël : Vade, et duc exercitum in montem Thabor, tollesque tecum decem millia pugnatorum de filiis Nephthali, et de filiis Zabulon :
<span id="x4_7" class="vn">7</span> ego autem adducam ad te in loco torrentis Cison, Sisaram principem exercitus Jabin, et currus ejus, atque omnem multitudinem, et tradam eos in manu tua.
<span id="x4_8" class="vn">8</span> Dixitque ad eam Barac : Si venis mecum, vadam : si nolueris venire mecum, non pergam.
<span id="x4_9" class="vn">9</span> Quæ dixit ad eum : Ibo quidem tecum, sed in hac vice victoria non reputabitur tibi, quia in manu mulieris tradetur Sisara. Surrexit itaque Debbora, et perrexit cum Barac in Cedes.
<span id="x4_10" class="vn">10</span> Qui, accitis Zabulon et Nephthali, ascendit cum decem millibus pugnatorum, habens Debboram in comitatu suo.
<span id="x4_11" class="vn">11</span> Haber autem Cinæus recesserat quondam a ceteris Cinæis fratribus suis, filiis Hobab cognati Moysi : et tetenderat tabernacula usque ad vallem, quæ vocatur Sennim, et erat juxta Cedes.
<span id="x4_12" class="vn">12</span> Nuntiatumque est Sisaræ quod ascendisset Barac filius Abinoëm in montem Thabor :
<span id="x4_13" class="vn">13</span> et congregavit nongentos falcatos currus, et omnem exercitum de Haroseth gentium ad torrentem Cison.
<span id="x4_14" class="vn">14</span> Dixitque Debbora ad Barac : Surge, hæc est enim dies, in qua tradidit Dominus Sisaram in manus tuas : en ipse ductor est tuus. Descendit itaque Barac de monte Thabor, et decem millia pugnatorum cum eo.
<span id="x4_15" class="vn">15</span> Perterruitque Dominus Sisaram, et omnes currus ejus, universamque multitudinem in ore gladii ad conspectum Barac : in tantum, ut Sisara de curru desiliens, pedibus fugeret,
<span id="x4_16" class="vn">16</span> et Barac persequeretur fugientes currus, et exercitum usque ad Haroseth gentium, et omnis hostium multitudo usque ad internecionem caderet.<br class="calibre6"/><br class="calibre6"/>
<span id="x4_17" class="vn">17</span> Sisara autem fugiens pervenit ad tentorium Jahel uxoris Haber Cinæi. Erat enim pax inter Jabin regem Asor, et domum Haber Cinæi.
<span id="x4_18" class="vn">18</span> Egressa igitur Jahel in occursum Sisaræ, dixit ad eum : Intra ad me, domine mi : intra, ne timeas. Qui ingressus tabernaculum ejus, et opertus ab ea pallio,
<span id="x4_19" class="vn">19</span> dixit ad eam : Da mihi, obsecro, paululum aquæ, quia sitio valde. Quæ aperuit utrem lactis, et dedit ei bibere, et operuit illum.
<span id="x4_20" class="vn">20</span> Dixitque Sisara ad eam : Sta ante ostium tabernaculi : et cum venerit aliquis interrogans te, et dicens : Numquid hic est aliquis ? respondebis : Nullus est.
<span id="x4_21" class="vn">21</span> Tulit itaque Jahel uxor Haber clavum tabernaculi, assumens pariter et malleum : et ingressa abscondite et cum silentio, posuit supra tempus capitis ejus clavum, percussumque malleo defixit in cerebrum usque ad terram : qui soporem morti consocians defecit, et mortuus est.
<span id="x4_22" class="vn">22</span> Et ecce Barac sequens Sisaram veniebat : egressaque Jahel in occursum ejus, dixit ei : Veni, et ostendam tibi virum quem quæris. Qui cum intrasset ad eam, vidit Sisaram jacentem mortuum, et clavum infixum in tempore ejus.
<span id="x4_23" class="vn">23</span> Humiliavit ergo Deus in die illo Jabin regem Chanaan coram filiis Israël :
<span id="x4_24" class="vn">24</span> qui crescebant quotidie, et forti manu opprimebant Jabin regem Chanaan, donec delerent eum.
</div><div class="calibre5" id="calibre_pb_4"></div></body></html>
