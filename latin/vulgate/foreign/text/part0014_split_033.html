<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Paralipomenon II - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c33" id="c33"><span class="chapter-num">33</span></a> <span id="x33_1" class="vn">1</span> Duodecim annorum erat Manasses cum regnare cœpisset, et quinquaginta quinque annis regnavit in Jerusalem.
<span id="x33_2" class="vn">2</span> Fecit autem malum coram Domino, juxta abominationes gentium quas subvertit Dominus coram filiis Israël :
<span id="x33_3" class="vn">3</span> et conversus instauravit excelsa quæ demolitus fuerat Ezechias pater ejus : construxitque aras Baalim, et fecit lucos, et adoravit omnem militiam cæli, et coluit eam.
<span id="x33_4" class="vn">4</span> Ædificavit quoque altaria in domo Domini, de qua dixerat Dominus : In Jerusalem erit nomen meum in æternum.
<span id="x33_5" class="vn">5</span> Ædificavit autem ea cuncto exercitui cæli in duobus atriis domus Domini.
<span id="x33_6" class="vn">6</span> Transireque fecit filios suos per ignem in valle Benennom : observabat somnia, sectabatur auguria, maleficis artibus inserviebat, habebat secum magos et incantatores, multaque mala operatus est coram Domino ut irritaret eum.
<span id="x33_7" class="vn">7</span> Sculptile quoque et conflatile signum posuit in domo Dei, de qua locutus est Deus ad David, et ad Salomonem filium ejus, dicens : In domo hac, et in Jerusalem quam elegi de cunctis tribubus Israël, ponam nomen meum in sempiternum.
<span id="x33_8" class="vn">8</span> Et moveri non faciam pedem Israël de terra quam tradidi patribus eorum : ita dumtaxat si custodierint facere quæ præcepi eis, cunctamque legem, et cæremonias atque judicia, per manum Moysi.
<span id="x33_9" class="vn">9</span> Igitur Manasses seduxit Judam, et habitatores Jerusalem, ut facerent malum super omnes gentes quas subverterat Dominus a facie filiorum Israël.
<span id="x33_10" class="vn">10</span> Locutusque est Dominus ad eum, et ad populum illius, et attendere noluerunt.
<span id="x33_11" class="vn">11</span> Idcirco superinduxit eis principes exercitus regis Assyriorum : ceperuntque Manassen, et vinctum catenis atque compedibus duxerunt in Babylonem.<br class="calibre6"/><br class="calibre6"/>
<span id="x33_12" class="vn">12</span> Qui postquam coangustatus est, oravit Dominum Deum suum : et egit pœnitentiam valde coram Deo patrum suorum.
<span id="x33_13" class="vn">13</span> Deprecatusque est eum, et obsecravit intente : et exaudivit orationem ejus, reduxitque eum Jerusalem in regnum suum, et cognovit Manasses quod Dominus ipse esset Deus.
<span id="x33_14" class="vn">14</span> Post hæc ædificavit murum extra civitatem David ad occidentem Gihon in convalle, ab introitu portæ piscium per circuitum usque ad Ophel, et exaltavit illum vehementer : constituitque principes exercitus in cunctis civitatibus Juda munitis :
<span id="x33_15" class="vn">15</span> et abstulit deos alienos, et simulacrum de domo Domini : aras quoque, quas fecerat in monte domus Domini et in Jerusalem : et projecit omnia extra urbem.
<span id="x33_16" class="vn">16</span> Porro instauravit altare Domini, et immolavit super illud victimas, et pacifica, et laudem : præcepitque Judæ ut serviret Domino Deo Israël.
<span id="x33_17" class="vn">17</span> Attamen adhuc populus immolabat in excelsis Domino Deo suo.
<span id="x33_18" class="vn">18</span> Reliqua autem gestorum Manasse, et obsecratio ejus ad Deum suum, verba quoque videntium qui loquebantur ad eum in nomine Domini Dei Israël, continentur in sermonibus regum Israël.
<span id="x33_19" class="vn">19</span> Oratio quoque ejus et exauditio, et cuncta peccata atque contemptus, loca etiam in quibus ædificavit excelsa, et fecit lucos et statuas antequam ageret pœnitentiam, scripta sunt in sermonibus Hozai.
<span id="x33_20" class="vn">20</span> Dormivit ergo Manasses cum patribus suis, et sepelierunt eum in domo sua : regnavitque pro eo filius ejus Amon.<br class="calibre6"/><br class="calibre6"/>
<span id="x33_21" class="vn">21</span> Viginti duorum annorum erat Amon cum regnare cœpisset, et duobus annis regnavit in Jerusalem.
<span id="x33_22" class="vn">22</span> Fecitque malum in conspectu Domini, sicut fecerat Manasses pater ejus : et cunctis idolis quæ Manasses fuerat fabricatus, immolavit atque servivit.
<span id="x33_23" class="vn">23</span> Et non est reveritus faciem Domini, sicut reveritus est Manasses pater ejus, et multo majora deliquit.
<span id="x33_24" class="vn">24</span> Cumque conjurassent adversus eum servi sui, interfecerunt eum in domo sua.
<span id="x33_25" class="vn">25</span> Porro reliqua populi multitudo, cæsis iis qui Amon percusserant, constituit regem Josiam filium ejus pro eo.
</div><div class="calibre5" id="calibre_pb_33"></div></body></html>
