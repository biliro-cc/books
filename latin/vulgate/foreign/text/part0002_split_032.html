<?xml version='1.0' encoding='utf-8'?>
<html xmlns="http://www.w3.org/1999/xhtml" lang="la" xml:lang="la">
  <head>
    <title>Exodus - Vulgata Clementina</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre3">
<div class="chapter"><a name="c32" id="c32"><span class="chapter-num">32</span></a> <span id="x32_1" class="vn">1</span> Videns autem populus quod moram faceret descendendi de monte Moyses, congregatus adversus Aaron, dixit : Surge, fac nobis deos, qui nos præcedant : Moysi enim huic viro, qui nos eduxit de terra Ægypti, ignoramus quid acciderit.
<span id="x32_2" class="vn">2</span> Dixitque ad eos Aaron : Tollite inaures aureas de uxorum, filiorumque et filiarum vestrarum auribus, et afferte ad me.
<span id="x32_3" class="vn">3</span> Fecitque populus quæ jusserat, deferens inaures ad Aaron.
<span id="x32_4" class="vn">4</span> Quas cum ille accepisset, formavit opere fusorio, et fecit ex eis vitulum conflatilem : dixeruntque : Hi sunt dii tui Israël, qui te eduxerunt de terra Ægypti.
<span id="x32_5" class="vn">5</span> Quod cum vidisset Aaron, ædificavit altare coram eo, et præconis voce clamavit dicens : Cras solemnitas Domini est.
<span id="x32_6" class="vn">6</span> Surgentesque mane, obtulerunt holocausta, et hostias pacificas, et sedit populus manducare, et bibere, et surrexerunt ludere.<br class="calibre6"/><br class="calibre6"/>
<span id="x32_7" class="vn">7</span> Locutus est autem Dominus ad Moysen, dicens : Vade, descende : peccavit populus tuus, quem eduxisti de terra Ægypti.
<span id="x32_8" class="vn">8</span> Recesserunt cito de via, quam ostendisti eis : feceruntque sibi vitulum conflatilem, et adoraverunt, atque immolantes ei hostias, dixerunt : Isti sunt dii tui Israël, qui te eduxerunt de terra Ægypti.
<span id="x32_9" class="vn">9</span> Rursumque ait Dominus ad Moysen : Cerno quod populus iste duræ cervicis sit :
<span id="x32_10" class="vn">10</span> dimitte me, ut irascatur furor meus contra eos, et deleam eos, faciamque te in gentem magnam.
<span id="x32_11" class="vn">11</span> Moyses autem orabat Dominum Deum suum, dicens : Cur, Domine, irascitur furor tuus contra populum tuum, quem eduxisti de terra Ægypti, in fortitudine magna, et in manu robusta ?
<span id="x32_12" class="vn">12</span> Ne quæso dicant Ægyptii : Callide eduxit eos, ut interficeret in montibus, et deleret e terra : quiescat ira tua, et esto placabilis super nequitia populi tui.
<span id="x32_13" class="vn">13</span> Recordare Abraham, Isaac, et Israël servorum tuorum, quibus jurasti per temetipsum, dicens : Multiplicabo semen vestrum sicut stellas cæli ; et universam terram hanc, de qua locutus sum, dabo semini vestro, et possidebitis eam semper.
<span id="x32_14" class="vn">14</span> Placatusque est Dominus ne faceret malum quod locutus fuerat adversus populum suum.<br class="calibre6"/><br class="calibre6"/>
<span id="x32_15" class="vn">15</span> Et reversus est Moyses de monte, portans duas tabulas testimonii in manu sua, scriptas ex utraque parte,
<span id="x32_16" class="vn">16</span> et factas opere Dei : scriptura quoque Dei erat sculpta in tabulis.
<span id="x32_17" class="vn">17</span> Audiens autem Josue tumultum populi vociferantis, dixit ad Moysen : Ululatus pugnæ auditur in castris.
<span id="x32_18" class="vn">18</span> Qui respondit : Non est clamor adhortantium ad pugnam, neque vociferatio compellentium ad fugam : sed vocem cantantium ego audio.
<span id="x32_19" class="vn">19</span> Cumque appropinquasset ad castra, vidit vitulum, et choros : iratusque valde, projecit de manu tabulas, et confregit eas ad radicem montis :
<span id="x32_20" class="vn">20</span> arripiensque vitulum quem fecerant, combussit, et contrivit usque ad pulverem, quem sparsit in aquam, et dedit ex eo potum filiis Israël.
<span id="x32_21" class="vn">21</span> Dixitque ad Aaron : Quid tibi fecit hic populus, ut induceres super eum peccatum maximum ?
<span id="x32_22" class="vn">22</span> Cui ille respondit : Ne indignetur dominus meus : tu enim nosti populum istum, quod pronus sit ad malum :
<span id="x32_23" class="vn">23</span> dixerunt mihi : Fac nobis deos, qui nos præcedant : huic enim Moysi, qui nos eduxit de terra Ægypti, nescimus quid acciderit.
<span id="x32_24" class="vn">24</span> Quibus ego dixi : Quis vestrum habet aurum ? Tulerunt, et dederunt mihi : et projeci illud in ignem, egressusque est hic vitulus.<br class="calibre6"/><br class="calibre6"/>
<span id="x32_25" class="vn">25</span> Videns ergo Moyses populum quod esset nudatus (spoliaverat enim eum Aaron propter ignominiam sordis, et inter hostes nudum constituerat),
<span id="x32_26" class="vn">26</span> et stans in porta castrorum, ait : Si quis est Domini, jungatur mihi. Congregatique sunt ad eum omnes filii Levi :
<span id="x32_27" class="vn">27</span> quibus ait : Hæc dicit Dominus Deus Israël : Ponat vir gladium super femur suum : ite, et redite de porta usque ad portam per medium castrorum, et occidat unusquisque fratrem, et amicum, et proximum suum.
<span id="x32_28" class="vn">28</span> Feceruntque filii Levi juxta sermonem Moysi, cecideruntque in die illa quasi viginti tria millia hominum.
<span id="x32_29" class="vn">29</span> Et ait Moyses : Consecrastis manus vestras hodie Domino, unusquisque in filio, et in fratre suo, ut detur vobis benedictio.
<span id="x32_30" class="vn">30</span> Facto autem altero die, locutus est Moyses ad populum : Peccastis peccatum maximum : ascendam ad Dominum, si quomodo quivero eum deprecari pro scelere vestro.
<span id="x32_31" class="vn">31</span> Reversusque ad Dominum, ait : Obsecro, peccavit populus iste peccatum maximum, feceruntque sibi deos aureos : aut dimitte eis hanc noxam,
<span id="x32_32" class="vn">32</span> aut si non facis, dele me de libro tuo quem scripsisti.
<span id="x32_33" class="vn">33</span> Cui respondit Dominus : Qui peccaverit mihi, delebo eum de libro meo :
<span id="x32_34" class="vn">34</span> tu autem vade, et duc populum istum quo locutus sum tibi : angelus meus præcedet te. Ego autem in die ultionis visitabo et hoc peccatum eorum.
<span id="x32_35" class="vn">35</span> Percussit ergo Dominus populum pro reatu vituli, quem fecerat Aaron.
</div><div class="calibre5" id="calibre_pb_32"></div></body></html>
