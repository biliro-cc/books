<?xml version='1.0' encoding='utf-8'?>
<!DOCTYPE html PUBLIC '-//W3C//DTD XHTML 1.1//EN' 'http://www.w3.org/TR/xhtml11/DTD/xhtml11.dtd'>
<html xmlns="http://www.w3.org/1999/xhtml">
<head>
<meta name="generator" content="HTML Tidy for HTML5 for Linux version 5.6.0"/>
<meta http-equiv="Content-Type" content="application/xhtml+xml; charset=utf-8"/>
<title>Virgil's Aeneid in Latin</title>




<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta name="generator" content="Ebookmaker 0.11.30 by Project Gutenberg"/>
</head>
<body class="x-ebookmaker"><p>Haec fatus, latos umeros subiectaque colla<br/>
veste super fulvique insternor pelle leonis,<br/>
succedoque oneri; dextrae se parvus Iulus<br/>
implicuit sequiturque patrem non passibus aequis;<br/>
pone subit coniunx: ferimur per opaca locorum;<br/>
et me, quem dudum non ulla iniecta movebant<br/>
tela neque adverso glomerati ex agmine Grai,<br/>
nunc omnes terrent aurae, sonus excitat omnis<br/>
suspensum et pariter comitique onerique timentem.<br/></p>
<p>Iamque propinquabam portis, omnemque videbar<br/>
evasisse viam, subito cum creber ad auris<br/>
visus adesse pedum sonitus, genitorque per umbram<br/>
prospiciens; 'Nate' exclamat, 'fuge nate, propinquant.<br/>
Ardentis clipeos atque aera micantia cerno!'—-<br/>
Hic mihi nescio quod trepido male numen amicum<br/>
confusam eripuit mentem. Namque avia cursu<br/>
dum sequor, et nota excedo regione viarum,<br/>
heu, misero coniunx fatone erepta Creusa<br/>
substitit, erravitne via, seu lassa resedit,<br/>
incertum; nec post oculis est reddita nostris.<br/>
Nec prius amissam respexi animumque reflexi,<br/>
quam tumulum antiquae Cereris sedemque sacratam<br/>
venimus; hic demum collectis omnibus una<br/>
defuit, et comites natumque virumque fefellit.<br/>
Quem non incusavi amens hominumque deorumque,<br/>
aut quid in eversa vidi crudelius urbe?<br/>
Ascanium Anchisenque patrem Teucrosque Penatis<br/>
commendo sociis et curva valle recondo;<br/>
ipse urbem repeto et cingor fulgentibus armis.<br/>
Stat casus renovare omnis, omnemque reverti<br/>
per Troiam, et rursus caput obiectare periclis.<br/></p>
<p>Principio muros obscuraque limina portae,<br/>
qua gressum extuleram, repeto, et vestigia retro<br/>
observata sequor per noctem et lumine lustro.<br/>
Horror ubique animo, simul ipsa silentia terrent.<br/>
Inde domum, si forte pedem, si forte tulisset,<br/>
me refero: inruerant Danai, et tectum omne tenebant.<br/>
Ilicet ignis edax summa ad fastigia vento<br/>
volvitur; exsuperant flammae, furit aestus ad auras.<br/>
Procedo et Priami sedes arcemque reviso.<br/>
Et iam porticibus vacuis Iunonis asylo<br/>
custodes lecti Phoenix et dirus Ulixes<br/>
praedam adservabant. Huc undique Troia gaza<br/>
incensis erepta adytis, mensaeque deorum,<br/>
crateresque auro solidi, captivaque vestis<br/>
congeritur; pueri et pavidae longo ordine matres<br/>
stant circum.<br/></p>
<p>Ausus quin etiam voces iactare per umbram<br/>
implevi clamore vias, maestusque Creusam<br/>
nequiquam ingeminans iterumque iterumque vocavi.<br/>
Quaerenti et tectis urbis sine fine furenti<br/>
infelix simulacrum atque ipsius umbra Creusae<br/>
visa mihi ante oculos et nota maior imago.<br/>
Obstipui, steteruntque comae et vox faucibus haesit.<br/>
[Tum sic adfari et curas his demere dictis :]<br/>
'Quid tantum insano iuvat indulgere dolori,<br/>
O dulcis coniunx? Non haec sine numine divom<br/>
eveniunt; nec te hinc comitem asportare Creusam<br/>
fas, aut ille sinit superi regnator Olympi.<br/>
Longa tibi exsilia, et vastum maris aequor arandum,<br/>
et terram Hesperiam venies, ubi Lydius arva<br/>
inter opima virum leni fluit agmine Thybris:<br/>
illic res laetae regnumque et regia coniunx<br/>
parta tibi. Lacrimas dilectae pelle Creusae.<br/>
Non ego Myrmidonum sedes Dolopumve superbas<br/>
aspiciam, aut Graiis servitum matribus ibo,<br/>
Dardanis, et divae Veneris nurus.<br/>
Sed me magna deum genetrix his detinet oris:<br/>
iamque vale, et nati serva communis amorem.'<br/>
Haec ubi dicta dedit, lacrimantem et multa volentem<br/>
dicere deseruit, tenuisque recessit in auras.<br/>
Ter conatus ibi collo dare bracchia circum:<br/>
ter frustra comprensa manus effugit imago,<br/>
par levibus ventis volucrique simillima somno.<br/></p>
<p>Sic demum socios consumpta nocte reviso.<br/>
Atque hic ingentem comitum adfluxisse novorum<br/>
invenio admirans numerum, matresque virosque,<br/>
collectam exsilio pubem, miserabile volgus.<br/>
Undique convenere, animis opibusque parati,<br/>
in quascumque velim pelago deducere terras.<br/>
Iamque iugis summae surgebat Lucifer Idae<br/>
ducebatque diem, Danaique obsessa tenebant<br/>
limina portarum, nec spes opis ulla dabatur;<br/>
cessi, et sublato montes genitore petivi.<br/></p>
<p><br/>
<br/>
<br/>
<a id="liber03"/></p>
<h1 id="pgepubid00006">PUBLI VERGILI MARONIS<br/></h1>
<h2 id="pgepubid00007">AENEIDOS<br/></h2>
<h3 id="pgepubid00008">LIBER III<br/></h3>
<p>POSTQUAM res Asiae Priamique evertere gentem<br/>
immeritam visum Superis, ceciditque superbum<br/>
Ilium, et omnis humo fumat Neptunia Troia,<br/>
diversa exsilia et desertas quaerere terras<br/>
auguriis agimur divom, classemque sub ipsa<br/>
Antandro et Phrygiae molimur montibus Idae,<br/>
incerti, quo fata ferant, ubi sistere detur,<br/>
contrahimusque viros. Vix prima inceperat aestas,<br/>
et pater Anchises dare fatis vela iubebat;<br/>
litora cum patriae lacrimans portusque relinquo<br/>
et campos, ubi Troia fuit: feror exsul in altum<br/>
cum sociis natoque Penatibus et magnis dis.<br/></p>
<p>Terra procul vastis colitur Mavortia campis,<br/>
Thraces arant, acri quondam regnata Lycurgo,<br/>
hospitium antiquum Troiae sociique Penates,<br/>
dum Fortuna fuit. Feror huc, et litore curvo<br/>
moenia prima loco, fatis ingressus iniquis,<br/>
Aeneadasque meo nomen de nomine fingo.<br/></p>
<p>Sacra Dionaeae matri divisque ferebam<br/>
auspicibus coeptorum operum, superoque nitentem<br/>
caelicolum regi mactabam in litore taurum.<br/>
Forte fuit iuxta tumulus, quo cornea summo<br/>
virgulta et densis hastilibus horrida myrtus.<br/>
Accessi, viridemque ab humo convellere silvam<br/>
conatus, ramis tegerem ut frondentibus aras,<br/>
horrendum et dictu video mirabile monstrum.<br/>
Nam, quae prima solo ruptis radicibus arbos<br/>
vellitur, huic atro liquuntur sanguine guttae,<br/>
et terram tabo maculant. Mihi frigidus horror<br/>
membra quatit, gelidusque coit formidine sanguis.<br/>
Rursus et alterius lentum convellere vimen<br/>
insequor, et causas penitus temptare latentis:<br/>
ater et alterius sequitur de cortice sanguis.<br/>
Multa movens animo nymphas venerabar agrestis<br/>
Gradivumque patrem, Geticis qui praesidet arvis,<br/>
rite secundarent visus omenque levarent.<br/>
Tertia sed postquam maiore hastilia nisu<br/>
adgredior, genibusque adversae obluctor harenae—-<br/>
eloquar, an sileam?—-gemitus lacrimabilis imo<br/>
auditur tumulo, et vox reddita fertur ad auris:<br/>
'Quid miserum, Aenea, laceras? Iam parce sepulto;<br/>
parce pias scelerare manus. Non me tibi Troia<br/>
externum tulit, aut cruor hic de stipite manat.<br/>
Heu, fuge crudelis terras, fuge litus avarum:<br/>
nam Polydorus ego; hic confixum ferrea texit<br/>
telorum seges et iaculis increvit acutis.'<br/></p>
<p>Tum vero ancipiti mentem formidine pressus<br/>
obstipui, steteruntque comae et vox faucibus haesit.<br/>
Hunc Polydorum auri quondam cum pondere magno<br/>
infelix Priamus furtim mandarat alendum<br/>
Threicio regi, cum iam diffideret armis<br/>
Dardaniae, cingique urbem obsidione videret.<br/>
Ille, ut opes fractae Teucrum, et Fortuna recessit,<br/>
res Agamemnonias victriciaque arma secutus,<br/>
fas omne abrumpit; Polydorum obtruncat, et auro<br/>
vi potitur. Quid non mortalia pectora cogis,<br/>
auri sacra fames? Postquam pavor ossa reliquit,<br/>
delectos populi ad proceres primumque parentem<br/>
monstra deum refero, et quae sit sententia posco.<br/>
Omnibus idem animus, scelerata excedere terra,<br/>
linqui pollutum hospitium, et dare classibus austros.<br/>
Ergo instauramus Polydoro funus, et ingens<br/>
aggeritur tumulo tellus; stant Manibus arae,<br/>
caeruleis maestae vittis atraque cupresso,<br/>
et circum Iliades crinem de more solutae;<br/>
inferimus tepido spumantia cymbia lacte<br/>
sanguinis et sacri pateras, animamque sepulchro<br/>
condimus, et magna supremum voce ciemus.<br/></p>
<p>Inde, ubi prima fides pelago, placataque venti<br/>
dant maria et lenis crepitans vocat Auster in altum,<br/>
deducunt socii navis et litora complent:<br/>
provehimur portu, terraeque urbesque recedunt.<br/>
Sacra mari colitur medio gratissima tellus<br/>
Nereidum matri et Neptuno Aegaeo,<br/>
quam pius arquitenens oras et litora circum<br/>
errantem Mycono e celsa Gyaroque revinxit,<br/>
immotamque coli dedit et contemnere ventos.<br/>
Huc feror; haec fessos tuto placidissima portu<br/>
accipit: egressi veneramur Apollinis urbem.<br/>
Rex Anius, rex idem hominum Phoebique sacerdos<br/>
vittis et sacra redimitus tempora lauro,<br/>
occurrit; veterem Anchisen adgnovit amicum.<br/>
Iungimus hospitio dextras, et tecta subimus.<br/></p>
<p>Templa dei saxo venerabar structa vetusto:<br/>
'Da propriam, Thymbraee, domum; da moenia fessis<br/>
et genus et mansuram urbem; serva altera Troiae<br/>
Pergama, reliquias Danaum atque immitis Achilli.<br/>
Quem sequimur? Quove ire iubes? Ubi ponere sedes?<br/>
Da, pater, augurium, atque animis inlabere nostris.'<br/></p>
<p>Vix ea fatus eram: tremere omnia visa repente,<br/>
liminaque laurusque dei, totusque moveri<br/>
mons circum, et mugire adytis cortina reclusis.<br/>
Submissi petimus terram, et vox fertur ad auris:<br/>
'Dardanidae duri, quae vos a stirpe parentum<br/>
prima tulit tellus, eadem vos ubere laeto<br/>
accipiet reduces. Antiquam exquirite matrem:<br/>
hic domus Aeneae cunctis dominabitur oris,<br/>
et nati natorum, et qui nascentur ab illis.'<br/></p>
<p>Haec Phoebus; mixtoque ingens exorta tumultu<br/>
laetitia, et cuncti quae sint ea moenia quaerunt,<br/>
quo Phoebus vocet errantis iubeatque reverti?<br/>
Tum genitor, veterum volvens monumenta virorum,<br/>
'Audite, O proceres' ait 'et spes discite vestras:<br/>
Creta Iovis magni medio iacet insula ponto;<br/>
mons Idaeus ubi, et gentis cunabula nostrae.<br/>
Centum urbes habitant magnas, uberrima regna;<br/>
maximus unde pater, si rite audita recordor,<br/>
Teucrus Rhoeteas primum est advectus in oras,<br/>
optavitque locum regno. Nondum Ilium et arces<br/>
Pergameae steterant; habitabant vallibus imis.<br/>
hinc mater cultrix Cybeli Corybantiaque aera<br/>
Idaeumque nemus; hinc fida silentia sacris,<br/>
et iuncti currum dominae subiere leones.<br/>
Ergo agite, et, divom ducunt qua iussa, sequamur;<br/>
placemus ventos et Gnosia regna petamus.<br/>
Nec longo distant cursu; modo Iuppiter adsit,<br/>
tertia lux classem Cretaeis sistet in oris.'<br/>
Sic fatus, meritos aris mactavit honores,<br/>
taurum Neptuno, taurum tibi, pulcher Apollo<br/>
nigram Hiemi pecudem, Zephyris felicibus albam.<br/></p>
<p>Fama volat pulsum regnis cessisse paternis<br/>
Idomenea ducem, desertaque litora Cretae<br/>
hoste vacare domos, sedesque adstare relictas.<br/>
Linquimus Ortygiae portus, pelagoque volamus,<br/>
bacchatamque iugis Naxon viridemque Donysam,<br/>
Olearon, niveamque Paron, sparsasque per aequor<br/>
Cycladas, et crebris legimus freta consita terris.<br/>
Nauticus exoritur vario certamine clamor;<br/>
hortantur socii: ''Cretam proavosque petamus!''<br/>
Prosequitur surgens a puppi ventus euntis<br/>
et tandem antiquis Curetum adlabimur oris.<br/>
Ergo avidus muros optatae molior urbis,<br/>
Pergameamque voco, et laetam cognomine gentem<br/>
hortor amare focos arcemque attollere tectis.<br/></p>
<p>Iamque fere sicco subductae litore puppes;<br/>
conubiis arvisque novis operata iuventus;<br/>
iura domosque dabam: subito cum tabida membris,<br/>
corrupto caeli tractu, miserandaque venit<br/>
arboribusque satisque lues et letifer annus.<br/>
Linquebant dulcis animas, aut aegra trahebant<br/>
corpora; tum sterilis exurere Sirius agros;<br/>
arebant herbae, et victum seges aegra negabat.<br/>
Rursus ad oraclum Ortygiae Phoebumque remenso<br/>
hortatur pater ire mari, veniamque precari:<br/>
quam fessis finem rebus ferat; unde laborum<br/>
temptare auxilium iubeat; quo vertere cursus.<br/></p>
<p>Nox erat, et terris animalia somnus habebat:<br/>
effigies sacrae divom Phrygiique Penates,<br/>
quos mecum a Troia mediisque ex ignibus urbis<br/>
extuleram, visi ante oculos adstare iacentis<br/>
in somnis, multo manifesti lumine, qua se<br/>
plena per insertas fundebat luna fenestras;<br/>
tum sic adfari et curas his demere dictis:<br/>
'Quod tibi delato Ortygiam dicturus Apollo est,<br/>
hic canit, et tua nos en ultro ad limina mittit.<br/>
Nos te, Dardania incensa, tuaque arma secuti,<br/>
nos tumidum sub te permensi classibus aequor,<br/>
idem venturos tollemus in astra nepotes,<br/>
imperiumque urbi dabimus: tu moenia magnis<br/>
magna para, longumque fugae ne linque laborem.<br/>
Mutandae sedes: non haec tibi litora suasit<br/>
Delius, aut Cretae iussit considere Apollo.<br/>
Est locus, Hesperiam Grai cognomine dicunt,<br/>
terra antiqua, potens armis atque ubere glaebae;<br/>
Oenotri coluere viri; nunc fama minores<br/>
Italiam dixisse ducis de nomine gentem:<br/>
hae nobis propriae sedes; hinc Dardanus ortus,<br/>
Iasiusque pater, genus a quo principe nostrum.<br/>
Surge age, et haec laetus longaevo dicta parenti<br/>
haud dubitanda refer: Corythum terrasque requirat<br/>
Ausonias; Dictaea negat tibi Iuppiter arva.'<br/></p>
<p>Talibus attonitus visis et voce deorum—-<br/>
nec sopor illud erat, sed coram adgnoscere voltus<br/>
velatasque comas praesentiaque ora videbar;<br/>
tum gelidus toto manabat corpore sudor<br/>
corripio e stratis corpus, tendoque supinas<br/>
ad caelum cum voce manus, et munera libo<br/>
intemerata focis. Perfecto laetus honore<br/>
Anchisen facio certum, remque ordine pando.<br/>
Adgnovit prolem ambiguam geminosque parentes,<br/>
seque novo veterum deceptum errore locorum.<br/>
Tum memorat: 'Nate, Iliacis exercite fatis,<br/>
sola mihi talis casus Cassandra canebat.<br/>
Nunc repeto haec generi portendere debita nostro,<br/>
et saepe Hesperiam, saepe Itala regna vocare.<br/>
Sed quis ad Hesperiae venturos litora Teucros<br/>
crederet, aut quem tum vates Cassandra moveret?<br/>
Cedamus Phoebo, et moniti meliora sequamur.'<br/>
Sic ait, et cuncti dicto paremus ovantes.<br/>
Hanc quoque deserimus sedem, paucisque relictis<br/>
vela damus, vastumque cava trabe currimus aequor.<br/></p>
<p>Postquam altum tenuere rates, nec iam amplius ullae<br/>
adparent terrae, caelum undique et undique pontus,<br/>
tum mihi caeruleus supra caput adstitit imber,<br/>
noctem hiememque ferens, et inhorruit unda tenebris.<br/>
Continuo venti volvunt mare, magnaque surgunt<br/>
aequora; dispersi iactamur gurgite vasto;<br/>
involvere diem nimbi, et nox umida caelum<br/>
abstulit; ingeminant abruptis nubibus ignes.<br/>
Excutimur cursu, et caecis erramus in undis.<br/>
Ipse diem noctemque negat discernere caelo,<br/>
nec meminisse viae media Palinurus in unda.<br/>
Tris adeo incertos caeca caligine soles<br/>
erramus pelago, totidem sine sidere noctes.<br/>
Quarto terra die primum se attollere tandem<br/>
visa, aperire procul montis, ac volvere fumum.<br/>
Vela cadunt, remis insurgimus; haud mora nautae<br/>
adnixi torquent spumas et caerula verrunt.<br/></p>
<p>Servatum ex undis Strophadum me litora primum<br/>
accipiunt; Strophades Graio stant nomine dictae,<br/>
insulae Ionio in magno, quas dira Celaeno<br/>
Harpyiaeque colunt aliae, Phineia postquam<br/>
clausa domus, mensasque metu liquere priores.<br/>
Tristius haud illis monstrum, nec saevior ulla<br/>
pestis et ira deum Stygiis sese extulit undis.<br/>
Virginei volucrum voltus, foedissima ventris<br/>
proluvies, uncaeque manus, et pallida semper<br/>
ora fame.<br/></p>
<p>Huc ubi delati portus intravimus, ecce<br/>
laeta boum passim campis armenta videmus,<br/>
caprigenumque pecus nullo custode per herbas.<br/>
Inruimus ferro, et divos ipsumque vocamus<br/>
in partem praedamque Iovem; tum litore curvo<br/>
exstruimusque toros, dapibusque epulamur opimis.<br/>
At subitae horrifico lapsu de montibus adsunt<br/>
Harpyiae, et magnis quatiunt clangoribus alas,<br/>
diripiuntque dapes, contactuque omnia foedant<br/>
immundo; tum vox taetrum dira inter odorem.<br/>
Rursum in secessu longo sub rupe cavata,<br/>
arboribus clausi circum atque horrentibus umbris,<br/>
instruimus mensas arisque reponimus ignem:<br/>
rursum ex diverso caeli caecisque latebris<br/>
turba sonans praedam pedibus circumvolat uncis,<br/>
polluit ore dapes. Sociis tunc, arma capessant,<br/>
edico, et dira bellum cum gente gerendum.<br/>
Haud secus ac iussi faciunt, tectosque per herbam<br/>
disponunt enses et scuta latentia condunt.<br/>
Ergo ubi delapsae sonitum per curva dedere<br/>
litora, dat signum specula Misenus ab alta<br/>
aere cavo. Invadunt socii, et nova proelia temptant,<br/>
obscenas pelagi ferro foedare volucres:<br/>
sed neque vim plumis ullam nec volnera tergo<br/>
accipiunt, celerique fuga sub sidera lapsae<br/>
semesam praedam et vestigia foeda relinquunt.<br/></p>
<p>Una in praecelsa consedit rupe Celaeno,<br/>
infelix vates, rumpitque hanc pectore vocem:<br/>
'Bellum etiam pro caede boum stratisque iuvencis,<br/>
Laomedontiadae, bellumne inferre paratis,<br/>
et patrio Harpyias insontis pellere regno?<br/>
Accipite ergo animis atque haec mea figite dicta,<br/>
quae Phoebo pater omnipotens, mihi Phoebus Apollo<br/>
praedixit, vobis Furiarum ego maxuma pando.<br/>
Italiam cursu petitis, ventisque vocatis<br/>
ibitis Italiam, portusque intrare licebit;<br/>
sed non ante datam cingetis moenibus urbem,<br/>
quam vos dira fames nostraeque iniuria caedis<br/>
ambesas subigat malis absumere mensas.'<br/>
Dixit, et in silvam pennis ablata refugit.<br/></p>
<p>At sociis subita gelidus formidine sanguis<br/>
deriguit; cecidere animi, nec iam amplius armis,<br/>
sed votis precibusque iubent exposcere pacem,<br/>
sive deae, seu sint dirae obscenaeque volucres.<br/>
Et pater Anchises passis de litore palmis<br/>
numina magna vocat, meritosque indicit honores:<br/>
'Di, prohibete minas; di, talem avertite casum,<br/>
et placidi servate pios!' Tum litore funem<br/>
deripere, excussosque iubet laxare rudentes.<br/>
Tendunt vela Noti; fugimus spumantibus undis,<br/>
qua cursum ventusque gubernatorque vocabat.<br/>
Iam medio adparet fluctu nemorosa Zacynthos<br/>
Dulichiumque Sameque et Neritos ardua saxis.<br/>
Effugimus scopulos Ithacae, Laertia regna,<br/>
et terram altricem saevi exsecramur Ulixi.<br/>
Mox et Leucatae nimbosa cacumina montis<br/>
et formidatus nautis aperitur Apollo.<br/>
Hunc petimus fessi et parvae succedimus urbi;<br/>
ancora de prora iacitur, stant litore puppes.<br/></p>
<p>Ergo insperata tandem tellure potiti,<br/>
lustramurque Iovi votisque incendimus aras,<br/>
Actiaque Iliacis celebramus litora ludis.<br/>
Exercent patrias oleo labente palaestras<br/>
nudati socii; iuvat evasisse tot urbes<br/>
Argolicas, mediosque fugam tenuisse per hostis.<br/>
Interea magnum sol circumvolvitur annum,<br/>
et glacialis hiemps aquilonibus asperat undas.<br/>
Aere cavo clipeum. magni gestamen Abantis,<br/>
postibus adversis figo, et rem carmine signo:<br/>
AENEAS HAEC DE DANAIS VICTORIBVS ARMA.<br/>
Linquere tum portus iubeo et considere transtris:<br/>
certatim socii feriunt mare et aequora verrunt.<br/>
Protinus aerias Phaeacum abscondimus arces,<br/>
litoraque Epiri legimus portuque subimus<br/>
Chaonio, et celsam Buthroti accedimus urbem.<br/></p>
<p>Hic incredibilis rerum fama occupat auris,<br/>
Priamiden Helenum Graias regnare per urbes,<br/>
coniugio Aeacidae Pyrrhi sceptrisque potitum,<br/>
et patrio Andromachen iterum cessisse marito.<br/>
Obstipui, miroque incensum pectus amore,<br/>
compellare virum et casus cognoscere tantos.<br/>
Progredior portu, classis et litora linquens,<br/>
sollemnis cum forte dapes et tristia dona<br/>
ante urbem in luco falsi Simoentis ad undam<br/>
libabat cineri Andromache, Manisque vocabat<br/>
Hectoreum ad tumulum, viridi quem caespite inanem<br/>
et geminas, causam lacrimis, sacraverat aras.<br/></p>
<p>Ut me conspexit venientem et Troia circum<br/>
arma amens vidit, magnis exterrita monstris<br/>
deriguit visu in medio, calor ossa reliquit;<br/>
labitur, et longo vix tandem tempore fatur:<br/>
'Verane te facies, verus mihi nuntius adfers,<br/>
nate dea? Vivisne, aut, si lux alma recessit,<br/>
Hector ubi est?' Dixit, lacrimasque effudit et omnem<br/>
implevit clamore locum. Vix pauca furenti<br/>
subicio, et raris turbatus vocibus hisco:<br/>
'vivo equidem, vitamque extrema per omnia duco;<br/>
ne dubita, nam vera vides.<br/>
Heu, quis te casus deiectam coniuge tanto<br/>
excipit, aut quae digna satis fortuna revisit<br/>
Hectoris Andromachen? Pyrrhin' conubia servas?'<br/></p>
<p>Deiecit voltum et demissa voce locuta est:<br/>
'O felix una ante alias Priameia virgo,<br/>
hostilem ad tumulum Troiae sub moenibus altis<br/>
iussa mori, quae sortitus non pertulit ullos,<br/>
nec victoris eri tetigit captiva cubile!<br/>
nos, patria incensa, diversa per aequora vectae,<br/>
stirpis Achilleae fastus iuvenemque superbum,<br/>
servitio enixae, tulimus: qui deinde, secutus<br/>
Ledaeam Hermionen Lacedaemoniosque hymenaeos,<br/>
me famulo famulamque Heleno transmisit habendam.<br/>
Ast illum, ereptae magno inflammatus amore<br/>
coniugis et scelerum Furiis agitatus, Orestes<br/>
excipit incautum patriasque obtruncat ad aras.<br/>
Morte Neoptolemi regnorum reddita cessit<br/>
pars Heleno, qui Chaonios cognomine campos<br/>
Chaoniamque omnem Troiano a Chaone dixit,<br/>
Pergamaque Iliacamque iugis hanc addidit arcem.<br/>
Sed tibi qui cursum venti, quae fata dedere?<br/>
Aut quisnam ignarum nostris deus adpulit oris?<br/>
Quid puer Ascanius? superatne et vescitur aura,<br/>
quem tibi iam Troia—-<br/>
Ecqua tamen puero est amissae cura parentis?<br/>
Ecquid in antiquam virtutem animosque virilis<br/>
et pater Aeneas et avunculus excitat Hector?'<br/></p>
<p>Talia fundebat lacrimans longosque ciebat<br/>
incassum fletus, cum sese a moenibus heros<br/>
Priamides multis Helenus comitantibus adfert,<br/>
adgnoscitque suos, laetusque ad limina ducit,<br/>
et multum lacrimas verba inter singula fundit.<br/>
Procedo, et parvam Troiam simulataque magnis<br/>
Pergama, et arentem Xanthi cognomine rivum<br/>
adgnosco, Scaeaeque amplector limina portae.<br/>
Nec non et Teucri socia simul urbe fruuntur:<br/>
illos porticibus rex accipiebat in amplis;<br/>
aulai medio libabant pocula Bacchi,<br/>
impositis auro dapibus, paterasque tenebant.<br/></p>
<p>Iamque dies alterque dies processit, et aurae<br/>
vela vocant tumidoque inflatur carbasus austro.<br/>
His vatem adgredior dictis ac talia quaeso:<br/>
'Troiugena, interpres divom, qui numina Phoebi,<br/>
qui tripodas, Clarii laurus, qui sidera sentis,<br/>
et volucrum linguas et praepetis omina pennae,<br/>
fare age—-namque omnem cursum mihi prospera dixit<br/>
religio, et cuncti suaserunt numine divi<br/>
Italiam petere et terras temptare repostas:<br/>
sola novum dictuque nefas Harpyia Celaeno<br/>
prodigium canit, et tristis denuntiat iras,<br/>
obscenamque famem—-quae prima pericula vito?<br/>
Quidve sequens tantos possim superare labores?'<br/></p>
<p>Hic Helenus, caesis primum de more iuvencis,<br/>
exorat pacem divom, vittasque resolvit<br/>
sacrati capitis, meque ad tua limina, Phoebe,<br/>
ipse manu multo suspensum numine ducit,<br/>
atque haec deinde canit divino ex ore sacerdos:<br/></p>
<p>'Nate dea,—-nam te maioribus ire per altum<br/>
auspiciis manifesta fides: sic fata deum rex<br/>
sortitur, volvitque vices; is vertitur ordo—-<br/>
pauca tibi e multis, quo tutior hospita lustres<br/>
aequora et Ausonio possis considere portu,<br/>
expediam dictis; prohibent nam cetera Parcae<br/>
scire Helenum farique vetat Saturnia Iuno.<br/>
Principio Italiam, quam tu iam rere propinquam<br/>
vicinosque, ignare, paras invadere portus,<br/>
longa procul longis via dividit invia terris.<br/>
Ante et Trinacria lentandus remus in unda,<br/>
et salis Ausonii lustrandum navibus aequor,<br/>
infernique lacus, Aeaeaeque insula Circae,<br/>
quam tuta possis urbem componere terra:<br/>
signa tibi dicam, tu condita mente teneto:<br/>
cum tibi sollicito secreti ad fluminis undam<br/>
litoreis ingens inventa sub ilicibus sus<br/>
triginta capitum fetus enixa iacebit.<br/>
alba, solo recubans, albi circum ubera nati,<br/>
is locus urbis erit, requies ea certa laborum.<br/>
Nec tu mensarum morsus horresce futuros:<br/>
fata viam invenient, aderitque vocatus Apollo.<br/></p>
<p>'Has autem terras, Italique hanc litoris oram,<br/>
proxuma quae nostri perfunditur aequoris aestu,<br/>
effuge; cuncta malis habitantur moenia Grais.<br/>
Hic et Narycii posuerunt moenia Locri,<br/>
et Sallentinos obsedit milite campos<br/>
Lyctius Idomeneus; hic illa ducis Meliboei<br/>
parva Philoctetae subnixa Petelia muro.<br/>
Quin, ubi transmissae steterint trans aequora classes,<br/>
et positis aris iam vota in litore solves,<br/>
purpureo velare comas adopertus amictu,<br/>
ne qua inter sanctos ignis in honore deorum<br/>
hostilis facies occurrat et omina turbet.<br/>
Hunc socii morem sacrorum, hunc ipse teneto:<br/>
hac casti maneant in religione nepotes.<br/></p>
<p>'Ast ubi digressum Siculae te admoverit orae<br/>
ventus, et angusti rarescent claustra Pelori,<br/>
laeva tibi tellus et longo laeva petantur<br/>
aequora circuitu: dextrum fuge litus et undas.<br/>
Haec loca vi quondam et vasta convolsa ruina—-<br/>
tantum aevi longinqua valet mutare vetustas—-<br/>
dissiluisse ferunt, cum protinus utraque tellus<br/>
una foret; venit medio vi pontus et undis<br/>
Hesperium Siculo latus abscidit, arvaque et urbes<br/>
litore diductas angusto interluit aestu.<br/>
Dextrum Scylla latus, laevum implacata Charybdis<br/>
obsidet, atque imo barathri ter gurgite vastos<br/>
sorbet in abruptum fluctus, rursusque sub auras<br/>
erigit alternos et sidera verberat unda.<br/>
At Scyllam caecis cohibet spelunca latebris,<br/>
ora exsertantem et navis in saxa trahentem.<br/>
Prima hominis facies et pulchro pectore virgo<br/>
pube tenus, postrema immani corpore pristis,<br/>
delphinum caudas utero commissa luporum.<br/>
Praestat Trinacrii metas lustrare Pachyni<br/>
cessantem, longos et circumflectere cursus,<br/>
quam semel informem vasto vidisse sub antro<br/>
Scyllam, et caeruleis canibus resonantia saxa.<br/></p>
<p>'Praeterea, si qua est Heleno prudentia, vati<br/>
si qua fides, animum si veris implet Apollo,<br/>
unum illud tibi, nate dea, proque omnibus unum<br/>
praedicam, et repetens iterumque iterumque monebo:<br/>
Iunonis magnae primum prece numen adora;<br/>
Iunoni cane vota libens, dominamque potentem<br/>
supplicibus supera donis: sic denique victor<br/>
Trinacria finis Italos mittere relicta.<br/></p>
<p>'Huc ubi delatus Cumaeam accesseris urbem,<br/>
divinosque lacus, et Averna sonantia silvis,<br/>
insanam vatem aspicies, quae rupe sub ima<br/>
fata canit, foliisque notas et nomina mandat.<br/>
Quaecumque in foliis descripsit carmina virgo,<br/>
digerit in numerum, atque antro seclusa relinquit.<br/>
Illa manent immota locis, neque ab ordine cedunt;<br/>
verum eadem, verso tenuis cum cardine ventus<br/>
impulit et teneras turbavit ianua frondes,<br/>
numquam deinde cavo volitantia prendere saxo,<br/>
nec revocare situs aut iungere carmina curat:<br/>
inconsulti abeunt, sedemque odere Sibyllae.<br/>
Hic tibi ne qua morae fuerint dispendia tanti,—-<br/>
quamvis increpitent socii, et vi cursus in altum<br/>
vela vocet, possisque sinus implere secundos,—-<br/>
quin adeas vatem precibusque oracula poscas<br/>
ipsa canat, vocemque volens atque ora resolvat.<br/>
Illa tibi Italiae populos venturaque bella,<br/>
et quo quemque modo fugiasque ferasque laborem<br/>
expediet, cursusque dabit venerata secundos.<br/>
Haec sunt, quae nostra liceat te voce moneri.<br/>
Vade age, et ingentem factis fer ad aethera Troiam.'<br/></p>
<p>Quae postquam vates sic ore effatus amico est,<br/>
dona dehinc auro gravia sectoque elephanto<br/>
imperat ad navis ferri, stipatque carinis<br/>
ingens argentum, Dodonaeosque lebetas,<br/>
loricam consertam hamis auroque trilicem,<br/>
et conum insignis galeae cristasque comantis,<br/>
arma Neoptolemi; sunt et sua dona parenti.<br/>
Addit equos, additque duces;<br/>
remigium supplet; socios simul instruit armis.<br/></p>
<p>Interea classem velis aptare iubebat<br/>
Anchises, fieret vento mora ne qua ferenti.<br/>
Quem Phoebi interpres multo compellat honore:<br/>
'Coniugio, Anchise, Veneris dignate superbo,<br/>
cura deum, bis Pergameis erepte ruinis,<br/>
ecce tibi Ausoniae tellus; hanc arripe velis.<br/>
Et tamen hanc pelago praeterlabare necesse est;<br/>
Ausoniae pars illa procul, quam pandit Apollo.<br/>
Vade' ait 'O felix nati pietate. Quid ultra<br/>
provehor, et fando surgentis demoror austros?'<br/></p>
<p>Nec minus Andromache digressu maesta supremo<br/>
fert picturatas auri subtemine vestes<br/>
et Phrygiam Ascanio chlamydem (nec cedit honore),<br/>
textilibusque onerat donis, ac talia fatur:<br/>
'Accipe et haec, manuum tibi quae monumenta mearum<br/>
sint, puer, et longum Andromachae testentur amorem,<br/>
coniugis Hectoreae. Cape dona extrema tuorum,<br/>
O milli sola mei super Astyanactis imago:<br/>
sic oculos, sic ille manus, sic ora ferebat;<br/>
et nunc aequali tecum pubesceret aevo.'<br/></p>
<p>Hos ego digrediens lacrimis adfabar obortis:<br/>
'Vivite felices, quibus est fortuna peracta<br/>
iam sua; nos alia ex aliis in fata vocamur.<br/>
Vobis parta quies; nullum maris aequor arandum,<br/>
arva neque Ausoniae semper cedentia retro<br/>
quaerenda. Effigiem Xanthi Troiamque videtis<br/>
quam vestrae fecere manus, melioribus, opto,<br/>
auspiciis, et quae fuerit minus obvia Graiis.<br/>
Si quando Thybrim vicinaque Thybridis arva<br/>
intraro, gentique meae data moenia cernam,<br/>
cognatas urbes olim populosque propinquos,<br/>
Epiro, Hesperia, quibus idem Dardanus auctor<br/>
atque idem casus, unam faciemus utramque<br/>
Troiam animis; maneat nostros ea cura nepotes.'<br/></p>
<p>Provehimur pelago vicina Ceraunia iuxta,<br/>
unde iter Italiam cursusque brevissimus undis.<br/>
Sol ruit interea et montes umbrantur opaci;<br/>
sternimur optatae gremio telluris ad undam,<br/>
sortiti remos, passimque in litore sicco<br/>
corpora curamus; fessos sopor inrigat artus.<br/>
Necdum orbem medium Nox horis acta subibat:<br/>
haud segnis strato surgit Palinurus et omnis<br/>
explorat ventos, atque auribus aera captat;<br/>
sidera cuncta notat tacito labentia caelo,<br/>
Arcturum pluviasque Hyadas geminosque Triones,<br/>
armatumque auro circumspicit Oriona.<br/>
Postquam cuncta videt caelo constare sereno,<br/>
dat clarum e puppi signum; nos castra movemus,<br/>
temptamusque viam et velorum pandimus alas.<br/></p>
<p>Iamque rubescebat stellis Aurora fugatis,<br/>
cum procul obscuros collis humilemque videmus<br/>
Italiam. ''Italiam'' primus conclamat Achates,<br/>
''Italiam'' laeto socii clamore salutant.<br/>
Tum pater Anchises magnum cratera corona<br/>
induit, implevitque mero, divosque vocavit<br/>
stans celsa in puppi:<br/>
'Di maris et terrae tempestatumque potentes,<br/>
ferte viam vento facilem et spirate secundi.'<br/>
Crebrescunt optatae aurae portusque patescit<br/>
iam propior, templumque adparet in arce Minervae.<br/>
Vela legunt socii et proras ad litora torquent.<br/>
Portus ab Euroo fluctu curvatus in arcum,<br/>
obiectae salsa spumant aspargine cautes;<br/>
ipse latet; gemino demittunt bracchia muro<br/>
turriti scopuli, refugitque ab litore templum.<br/>
Quattuor hic, primum omen, equos in gramine vidi<br/>
tondentis campum late, candore nivali.<br/>
Et pater Anchises: 'Bellum, O terra hospita, portas<br/>
bello armantur equi, bellum haec armenta minantur.<br/>
Sed tamen idem olim curru succedere sueti<br/>
quadrupedes, et frena iugo concordia ferre;<br/>
spes et pacis' ait. Tum numina sancta precamur<br/>
Palladis armisonae, quae prima accepit ovantis,<br/>
et capita ante aras Phrygio velamur amictu;<br/>
praeceptisque Heleni, dederat quae maxima, rite<br/>
Iunoni Argivae iussos adolemus honores.<br/></p>
<p>Haud mora, continuo perfectis ordine votis,<br/>
cornua velatarum obvertimus antemarum,<br/>
Graiugenumque domos suspectaque linquimus arva.<br/>
Hinc sinus Herculei (si vera est fama) Tarenti<br/>
cernitur; attollit se diva Lacinia contra,<br/>
Caulonisque arces et navifragum Scylaceum.<br/>
Tum procul e fluctu Trinacria cernitur Aetna,<br/>
et gemitum ingentem pelagi pulsataque saxa<br/>
audimus longe fractasque ad litora voces,<br/>
exsultantque vada, atque aestu miscentur harenae.<br/>
Et pater Anchises: 'Nimirum haec illa Charybdis:<br/>
hos Helenus scopulos, haec saxa horrenda canebat.<br/>
Eripite, O socii, pariterque insurgite remis!'<br/></p>
<p>Haud minus ac iussi faciunt, primusque rudentem<br/>
contorsit laevas proram Palinurus ad undas.<br/>
laevam cuncta cohors remis ventisque petivit.<br/>
Tollimur in caelum curvato gurgite, et idem<br/>
subducta ad Manis imos desedimus unda.<br/>
Ter scopuli clamorem inter cava saxa dedere:<br/>
ter spumam elisam et rorantia vidimus astra.<br/>
Interea fessos ventus cum sole reliquit,<br/>
ignarique viae Cyclopum adlabimur oris.<br/></p>
<p>Portus ab accessu ventorum immotus et ingens<br/>
ipse; sed horrificis iuxta tonat Aetna ruinis;<br/>
interdumque atram prorumpit ad aethera nubem,<br/>
turbine fumantem piceo et candente favilla,<br/>
attollitque globos flammarum et sidera lambit;<br/>
interdum scopulos avolsaque viscera montis<br/>
erigit eructans, liquefactaque saxa sub auras<br/>
cum gemitu glomerat, fundoque exaestuat imo.<br/>
Fama est Enceladi semustum fulmine corpus<br/>
urgueri mole hac, ingentemque insuper Aetnam<br/>
impositam ruptis flammam exspirare caminis;<br/>
et fessum quotiens mutet latus, intremere omnem<br/>
murmure Trinacriam, et caelum subtexere fumo.<br/>
Noctem illam tecti silvis immania monstra<br/>
perferimus, nec quae sonitum det causa videmus.<br/>
Nam neque erant astrorum ignes, nec lucidus aethra<br/>
siderea polus, obscuro sed nubila caelo,<br/>
et lunam in nimbo nox intempesta tenebat.<br/></p>
<p>Postera iamque dies primo surgebat Eoo,<br/>
umentemque Aurora polo dimoverat umbram:<br/>
cum subito e silvis, macie confecta suprema,<br/>
ignoti nova forma viri miserandaque cultu<br/>
procedit, supplexque manus ad litora tendit.<br/>
Respicimus: dira inluvies inmissaque barba,<br/>
consertum tegumen spinis; at cetera Graius,<br/>
[et quondam patriis ad Troiam missus in armis.]<br/>
Isque ubi Dardanios habitus et Troia vidit<br/>
arma procul, paulum aspectu conterritus haesit,<br/>
continuitque gradum; mox sese ad litora praeceps<br/>
cum fletu precibusque tulit: 'Per sidera testor,<br/>
per superos atque hoc caeli spirabile lumen,<br/>
tollite me, Teucri; quascumque abducite terras;<br/>
hoc sat erit. Scio me Danais e classibus unum,<br/>
et bello Iliacos fateor petiisse Penatis;<br/>
pro quo, si sceleris tanta est iniuria nostri,<br/>
spargite me in fluctus, vastoque inmergite ponto.<br/>
Si pereo, hominum manibus periisse iuvabit.'<br/>
Dixerat, et genua amplexus genibusque volutans<br/>
haerebat. Qui sit, fari, quo sanguine cretus,<br/>
hortamur; quae deinde agitet fortuna, fateri.<br/>
Ipse pater dextram Anchises, haud multa moratus,<br/>
dat iuveni, atque animum praesenti pignore firmat.<br/>
Ille haec, deposita tandem formidine, fatur:<br/></p>
<p>'Sum patria ex Ithaca, comes infelicis Ulixi,<br/>
nomine Achaemenides, Troiam genitore Adamasto<br/>
paupere—-mansissetque utinam fortuna!—-profectus.<br/>
Hic me, dum trepidi crudelia limina linquunt,<br/>
inmemores socii vasto Cyclopis in antro<br/>
deseruere. Domus sanie dapibusque cruentis,<br/>
intus opaca, ingens; ipse arduus, altaque pulsat<br/>
sidera—-Di, talem terris avertite pestem!—-<br/>
nec visu facilis nec dictu adfabilis ulli.<br/>
Visceribus miserorum et sanguine vescitur atro.<br/>
Vidi egomet, duo de numero cum corpora nostro<br/>
prensa manu magna, medio resupinus in antro,<br/>
frangeret ad saxum, sanieque aspersa natarent<br/>
limina; vidi atro cum membra fluentia tabo<br/>
manderet, et tepidi tremerent sub dentibus artus.<br/>
Haud impune quidem; nec talia passus Ulixes,<br/>
oblitusve sui est Ithacus discrimine tanto.<br/>
Nam simul expletus dapibus vinoque sepultus<br/>
cervicem inflexam posuit, iacuitque per antrum<br/>
immensus, saniem eructans et frusta cruento<br/>
per somnum commixta mero, nos magna precati<br/>
numina sortitique vices, una undique circum<br/>
fundimur, et telo lumen terebramus acuto,—-<br/>
ingens, quod torva solum sub fronte latebat,<br/>
Argolici clipei aut Phoebeae lampadis instar,—-<br/>
et tandem laeti sociorum ulciscimur umbras.<br/>
Sed fugite, O miseri, fugite, atque ab litore funem<br/>
rumpite.<br/></p>
<p>Nam qualis quantusque cavo Polyphemus in antro<br/>
lanigeras claudit pecudes atque ubera pressat,<br/>
centum alii curva haec habitant ad litora volgo<br/>
infandi Cyclopes, et altis montibus errant.<br/>
Tertia iam lunae se cornua lumine complent,<br/>
cum vitam in silvis inter deserta ferarum<br/>
lustra domosque traho, vastosque ab rupe Cyclopas<br/>
prospicio, sonitumque pedum vocemque tremesco.<br/>
Victum infelicem, bacas lapidosaque corna,<br/>
dant rami et volsis pascunt radicibus herbae.<br/>
Omnia conlustrans, hanc primum ad litora classem<br/>
conspexi venientem. Huic me, quaecumque fuisset,<br/>
addixi: satis est gentem effugisse nefandam.<br/>
Vos animam hanc potius quocumque absumite leto.'<br/></p>
<p>Vix ea fatus erat, summo cum monte videmus<br/>
ipsum inter pecudes vasta se mole moventem<br/>
pastorem Polyphemum et litora nota petentem,<br/>
monstrum horrendum, informe, ingens, cui lumen ademptum.<br/>
Trunca manu pinus regit et vestigia firmat;<br/>
lanigerae comitantur oves—-ea sola voluptas<br/>
solamenque mali.<br/>
Postquam altos tetigit fluctus et ad aequora venit,<br/>
luminis effossi fluidum lavit inde cruorem,<br/>
dentibus infrendens gemitu, graditurque per aequor<br/>
iam medium, necdum fluctus latera ardua tinxit.<br/>
Nos procul inde fugam trepidi celerare, recepto<br/>
supplice sic merito, tacitique incidere funem;<br/>
vertimus et proni certantibus aequora remis.<br/>
Sensit, et ad sonitum vocis vestigia torsit;<br/>
verum ubi nulla datur dextra adfectare potestas,<br/>
nec potis Ionios fluctus aequare sequendo,<br/>
clamorem immensum tollit, quo pontus et omnes<br/>
contremuere undae, penitusque exterrita tellus<br/>
Italiae, curvisque immugiit Aetna cavernis.<br/></p>
<p>At genus e silvis Cyclopum et montibus altis<br/>
excitum ruit ad portus et litora complent.<br/>
Cernimus adstantis nequiquam lumine torvo<br/>
Aetnaeos fratres, caelo capita alta ferentis,<br/>
concilium horrendum: quales cum vertice celso<br/>
aeriae quercus, aut coniferae cyparissi<br/>
constiterunt, silva alta Iovis, lucusve Dianae.<br/>
Praecipites metus acer agit quocumque rudentis<br/>
excutere, et ventis intendere vela secundis.<br/>
Contra iussa monent Heleni Scyllam atque Charybdin<br/>
inter, utramque viam leti discrimine parvo,<br/>
ni teneant cursus; certum est dare lintea retro.<br/>
Ecce autem Boreas angusta ab sede Pelori<br/>
missus adest. Vivo praetervehor ostia saxo<br/>
Pantagiae Megarosque sinus Thapsumque iacentem.<br/>
Talia monstrabat relegens errata retrorsus<br/>
litora Achaemenides; comes infelicis Ulixi.<br/></p>
<p>Sicanio praetenta sinu iacet insula contra<br/>
Plemyrium undosum; nomen dixere priores<br/>
Ortygiam. Alpheum fama est huc Elidis amnem<br/>
occultas egisse vias subter mare; qui nunc<br/>
ore, Arethusa, tuo Siculis confunditur undis.<br/>
Iussi numina magna loci veneramur; et inde<br/>
exsupero praepingue solum stagnantis Helori.<br/>
Hinc altas cautes proiectaque saxa Pachyni<br/>
radimus, et fatis numquam concessa moveri<br/>
adparet Camerina procul campique Geloi,<br/>
immanisque Gela fluvii cognomine dicta.<br/>
Arduus inde Acragas ostentat maxuma longe<br/>
moenia, magnanimum quondam generator equorum;<br/>
teque datis linquo ventis, palmosa Selinus,<br/>
et vada dura lego saxis Lilybeia caecis.<br/></p>
<p>Hinc Drepani me portus et inlaetabilis ora<br/>
accipit. Hic, pelagi tot tempestatibus actis,<br/>
heu genitorem, omnis curae casusque levamen,<br/>
amitto Anchisen: hic me, pater optume, fessum<br/>
deseris, heu, tantis nequiquam erepte periclis!<br/>
Nec vates Helenus, cum multa horrenda moneret,<br/>
hos mihi praedixit luctus, non dira Celaeno.<br/>
Hic labor extremus, longarum haec meta viarum.<br/>
Hinc me digressum vestris deus adpulit oris.<br/></p>
<p>Sic pater Aeneas intentis omnibus unus<br/>
fata renarrabat divom, cursusque docebat.<br/>
Conticuit tandem, factoque hic fine quievit.<br/></p>
<p><br/>
<br/>
<br/>
<a id="liber04"/></p>
<h1 id="pgepubid00009">PUBLI VERGILI MARONIS<br/></h1>
<h2 id="pgepubid00010">AENEIDOS<br/></h2>
<h3 id="pgepubid00011">LIBER IV<br/></h3>
<p>AT regina gravi iamdudum saucia cura<br/>
volnus alit venis, et caeco carpitur igni.<br/>
Multa viri virtus animo, multusque recursat<br/>
gentis honos: haerent infixi pectore voltus<br/>
verbaque, nec placidam membris dat cura quietem.<br/>
Postera Phoebea lustrabat lampade terras,<br/>
umentemque Aurora polo dimoverat umbram,<br/>
cum sic unanimam adloquitur male sana sororem:<br/>
'Anna soror, quae me suspensam insomnia terrent!<br/>
Quis novus hic nostris successit sedibus hospes,<br/>
quem sese ore ferens, quam forti pectore et armis!<br/>
Credo equidem, nec vana fides, genus esse deorum.<br/>
Degeneres animos timor arguit: heu, quibus ille<br/>
iactatus fatis! Quae bella exhausta canebat!<br/>
Si mihi non animo fixum immotumque sederet,<br/>
ne cui me vinclo vellem sociare iugali,<br/>
postquam primus amor deceptam morte fefellit;<br/>
si non pertaesum thalami taedaeque fuisset,<br/>
huic uni forsan potui succumbere culpae.<br/>
Anna, fatebor enim, miseri post fata Sychaei<br/>
coniugis et sparsos fraterna caede Penatis,<br/>
solus hic inflexit sensus, animumque labantem<br/>
impulit: adgnosco veteris vestigia flammae.<br/>
Sed mihi vel tellus optem prius ima dehiscat,<br/>
vel Pater omnipotens adigat me fulmine ad umbras,<br/>
pallentis umbras Erebi noctemque profundam,<br/>
ante, Pudor, quam te violo, aut tua iura resolvo.<br/>
Ille meos, primus qui me sibi iunxit, amores<br/>
abstulit; ille habeat secum servetque sepulchro.'<br/>
Sic effata sinum lacrimis implevit obortis.<br/></p>
<p>Anna refert: 'O luce magis dilecta sorori,<br/>
solane perpetua maerens carpere iuventa,<br/>
nec dulcis natos, Veneris nec praemia noris?<br/>
Id cinerem aut Manis credis curare sepultos?<br/>
Esto: aegram nulli quondam flexere mariti,<br/>
non Libyae, non ante Tyro; despectus Iarbas<br/>
ductoresque alii, quos Africa terra triumphis<br/>
dives alit: placitone etiam pugnabis amori?<br/>
Nec venit in mentem, quorum consederis arvis?<br/>
Hinc Gaetulae urbes, genus insuperabile bello,<br/>
et Numidae infreni cingunt et inhospita Syrtis;<br/>
hinc deserta siti regio, lateque furentes<br/>
Barcaei. Quid bella Tyro surgentia dicam,<br/>
germanique minas?<br/>
Dis equidem auspicibus reor et Iunone secunda<br/>
hunc cursum Iliacas vento tenuisse carinas.<br/>
Quam tu urbem, soror, hanc cernes, quae surgere regna<br/>
coniugio tali! Teucrum comitantibus armis<br/>
Punica se quantis attollet gloria rebus!<br/>
Tu modo posce deos veniam, sacrisque litatis<br/>
indulge hospitio, causasque innecte morandi,<br/>
dum pelago desaevit hiemps et aquosus Orion,<br/>
quassataeque rates, dum non tractabile caelum.'<br/></p>
<p>His dictis incensum animum inflammavit amore,<br/>
spemque dedit dubiae menti, solvitque pudorem.<br/>
Principio delubra adeunt, pacemque per aras<br/>
exquirunt; mactant lectas de more bidentis<br/>
legiferae Cereri Phoeboque patrique Lyaeo,<br/>
Iunoni ante omnis, cui vincla iugalia curae.<br/>
Ipsa, tenens dextra pateram, pulcherrima Dido<br/>
candentis vaccae media inter cornua fundit,<br/>
aut ante ora deum pinguis spatiatur ad aras,<br/>
instauratque diem donis, pecudumque reclusis<br/>
pectoribus inhians spirantia consulit exta.<br/>
Heu vatum ignarae mentes! quid vota furentem,<br/>
quid delubra iuvant? Est mollis flamma medullas<br/>
interea, et tacitum vivit sub pectore volnus.<br/>
Uritur infelix Dido, totaque vagatur<br/>
urbe furens, qualis coniecta cerva sagitta,<br/>
quam procul incautam nemora inter Cresia fixit<br/>
pastor agens telis, liquitque volatile ferrum<br/>
nescius; illa fuga silvas saltusque peragrat<br/>
Dictaeos; haeret lateri letalis arundo.<br/>
Nunc media Aenean secum per moenia ducit,<br/>
Sidoniasque ostentat opes urbemque paratam;<br/>
incipit effari, mediaque in voce resistit;<br/>
nunc eadem labente die convivia quaerit,<br/>
Iliacosque iterum demens audire labores<br/>
exposcit, pendetque iterum narrantis ab ore.<br/>
Post, ubi digressi, lumenque obscura vicissim<br/>
luna premit suadentque cadentia sidera somnos,<br/>
sola domo maeret vacua, stratisque relictis<br/>
incubat, illum absens absentem auditque videtque;<br/>
aut gremio Ascanium, genitoris imagine capta,<br/>
detinet, infandum si fallere possit amorem.<br/>
Non coeptae adsurgunt turres, non arma iuventus<br/>
exercet, portusve aut propugnacula bello<br/>
tuta parant; pendent opera interrupta, minaeque<br/>
murorum ingentes aequataque machina caelo.<br/></p>
<p>Quam simul ac tali persensit peste teneri<br/>
cara Iovis coniunx, nec famam obstare furori,<br/>
talibus adgreditur Venerem Saturnia dictis:<br/>
'Egregiam vero laudem et spolia ampla refertis<br/>
tuque puerque tuus, magnum et memorabile nomen,<br/>
una dolo divom si femina victa duorum est!<br/>
Nec me adeo fallit veritam te moenia nostra<br/>
suspectas habuisse domos Karthaginis altae.<br/>
Sed quis erit modus, aut quo nunc certamine tanto?<br/>
Quin potius pacem aeternam pactosque hymenaeos<br/>
exercemus? Habes, tota quod mente petisti:<br/>
ardet amans Dido, traxitque per ossa furorem.<br/>
Communem hunc ergo populum paribusque regamus<br/>
auspiciis; liceat Phrygio servire marito,<br/>
dotalisque tuae Tyrios permittere dextrae.'<br/></p>
<p>Olli—-sensit enim simulata mente locutam,<br/>
quo regnum Italiae Libycas averteret oras—-<br/>
sic contra est ingressa Venus: 'Quis talia demens<br/>
abnuat, aut tecum malit contendere bello,<br/>
si modo, quod memoras, factum fortuna sequatur.<br/>
Sed fatis incerta feror, si Iuppiter unam<br/>
esse velit Tyriis urbem Troiaque profectis,<br/>
miscerive probet populos, aut foedera iungi.<br/>
Tu coniunx tibi fas animum temptare precando.<br/>
Perge; sequar. Tum sic excepit regia Iuno:<br/>
'Mecum erit iste labor: nunc qua ratione, quod instat<br/>
confieri possit, paucis, adverte, docebo.<br/>
Venatum Aeneas unaque miserrima Dido<br/>
in nemus ire parant, ubi primos crastinus ortus<br/>
extulerit Titan, radiisque retexerit orbem.<br/>
His ego nigrantem commixta grandine nimbum,<br/>
dum trepidant alae, saltusque indagine cingunt,<br/>
desuper infundam, et tonitru caelum omne ciebo.<br/>
Diffugient comites et nocte tegentur opaca:<br/>
speluncam Dido dux et Troianus eandem<br/>
devenient; adero, et, tua si mihi certa voluntas,<br/>
[conubio iungam stabili propriamque dicabo,]<br/>
hic hymenaeus erit.'—-Non adversata petenti<br/>
adnuit, atque dolis risit Cytherea repertis.<br/></p>
<p>Oceanum interea surgens Aurora reliquit.<br/>
It portis iubare exorto delecta iuventus;<br/>
retia rara, plagae, lato venabula ferro,<br/>
Massylique ruunt equites et odora canum vis.<br/>
Reginam thalamo cunctantem ad limina primi<br/>
Poenorum exspectant, ostroque insignis et auro<br/>
stat sonipes, ac frena ferox spumantia mandit.<br/>
Tandem progreditur, magna stipante caterva,<br/>
Sidoniam picto chlamydem circumdata limbo.<br/>
Cui pharetra ex auro, crines nodantur in aurum,<br/>
aurea purpuream subnectit fibula vestem.<br/>
Nec non et Phrygii comites et laetus Iulus<br/>
incedunt. Ipse ante alios pulcherrimus omnis<br/>
infert se socium Aeneas atque agmina iungit.<br/>
Qualis ubi hibernam Lyciam Xanthique fluenta<br/>
deserit ac Delum maternam invisit Apollo,<br/>
instauratque choros, mixtique altaria circum<br/>
Cretesque Dryopesque fremunt pictique Agathyrsi;<br/>
ipse iugis Cynthi graditur, mollique fluentem<br/>
fronde premit crinem fingens atque implicat auro;<br/>
tela sonant umeris: haud illo segnior ibat<br/>
Aeneas; tantum egregio decus enitet ore.<br/>
Postquam altos ventum in montis atque invia lustra,<br/>
ecce ferae, saxi deiectae vertice, caprae<br/>
decurrere iugis; alia de parte patentis<br/>
transmittunt cursu campos atque agmina cervi<br/>
pulverulenta fuga glomerant montisque relinquunt.<br/>
At puer Ascanius mediis in vallibus acri<br/>
gaudet equo, iamque hos cursu, iam praeterit illos,<br/>
spumantemque dari pecora inter inertia votis<br/>
optat aprum, aut fulvum descendere monte leonem.<br/></p>
<p>Interea magno misceri murmure caelum<br/>
incipit; insequitur commixta grandine nimbus;<br/>
et Tyrii comites passim et Troiana iuventus<br/>
Dardaniusque nepos Veneris diversa per agros<br/>
tecta metu petiere; ruunt de montibus amnes.<br/>
Speluncam Dido dux et Troianus eandem<br/>
deveniunt: prima et Tellus et pronuba Iuno<br/>
dant signum; fulsere ignes et conscius aether<br/>
conubiis, summoque ulularunt vertice nymphae.<br/>
Ille dies primus leti primusque malorum<br/>
causa fuit; neque enim specie famave movetur,<br/>
nec iam furtivum Dido meditatur amorem:<br/>
coniugium vocat; hoc praetexit nomine culpam.<br/></p>
<p>Extemplo Libyae magnas it Fama per urbes—-<br/>
Fama, malum qua non aliud velocius ullum;<br/>
mobilitate viget, viresque adquirit eundo,<br/>
parva metu primo, mox sese attollit in auras,<br/>
ingrediturque solo, et caput inter nubila condit.<br/>
Illam Terra parens, ira inritata deorum,<br/>
extremam (ut perhibent) Coeo Enceladoque sororem<br/>
progenuit, pedibus celerem et pernicibus alis,<br/>
monstrum horrendum, ingens, cui, quot sunt corpore plumae<br/>
tot vigiles oculi subter, mirabile dictu,<br/>
tot linguae, totidem ora sonant, tot subrigit aures.<br/>
Nocte volat caeli medio terraeque per umbram,<br/>
stridens, nec dulci declinat lumina somno;<br/>
luce sedet custos aut summi culmine tecti,<br/>
turribus aut altis, et magnas territat urbes;<br/>
tam ficti pravique tenax, quam nuntia veri.<br/>
Haec tum multiplici populos sermone replebat<br/>
gaudens, et pariter facta atque infecta canebat:<br/>
venisse Aenean, Troiano sanguine cretum,<br/>
cui se pulchra viro dignetur iungere Dido;<br/>
nunc hiemem inter se luxu, quam longa, fovere<br/>
regnorum immemores turpique cupidine captos.<br/>
Haec passim dea foeda virum diffundit in ora.<br/>
Protinus ad regem cursus detorquet Iarban,<br/>
incenditque animum dictis atque aggerat iras.<br/></p>
<p>Hic Hammone satus, rapta Garamantide Nympha,<br/>
templa Iovi centum latis immania regnis,<br/>
centum aras posuit, vigilemque sacraverat ignem,<br/>
excubias divom aeternas, pecudumque cruore<br/>
pingue solum et variis florentia limina sertis.<br/>
Isque amens animi et rumore accensus amaro<br/>
dicitur ante aras media inter numina divom<br/>
multa Iovem manibus supplex orasse supinis:<br/>
'Iuppiter omnipotens, cui nunc Maurusia pictis<br/>
gens epulata toris Lenaeum libat honorem,<br/>
aspicis haec, an te, genitor, cum fulmina torques,<br/>
nequiquam horremus, caecique in nubibus ignes<br/>
terrificant animos et inania murmura miscent?<br/>
Femina, quae nostris errans in finibus urbem<br/>
exiguam pretio posuit, cui litus arandum<br/>
cuique loci leges dedimus, conubia nostra<br/>
reppulit, ac dominum Aenean in regna recepit.<br/>
Et nunc ille Paris cum semiviro comitatu,<br/>
Maeonia mentum mitra crinemque madentem<br/>
subnexus, rapto potitur: nos munera templis<br/>
quippe tuis ferimus, famamque fovemus inanem.'<br/></p>
<p>Talibus orantem dictis arasque tenentem<br/>
audiit omnipotens, oculosque ad moenia torsit<br/>
regia et oblitos famae melioris amantes.<br/>
Tum sic Mercurium adloquitur ac talia mandat:<br/>
'Vade age, nate, voca Zephyros et labere pennis,<br/>
Dardaniumque ducem, Tyria Karthagine qui nunc<br/>
exspectat, fatisque datas non respicit urbes,<br/>
adloquere, et celeris defer mea dicta per auras.<br/>
Non illum nobis genetrix pulcherrima talem<br/>
promisit, Graiumque ideo bis vindicat armis;<br/>
sed fore, qui gravidam imperiis belloque frementem<br/>
Italiam regeret, genus alto a sanguine Teucri<br/>
proderet, ac totum sub leges mitteret orbem.<br/>
Si nulla accendit tantarum gloria rerum,<br/>
nec super ipse sua molitur laude laborem,<br/>
Ascanione pater Romanas invidet arces?<br/>
Quid struit, aut qua spe inimica in gente moratur,<br/>
nec prolem Ausoniam et Lavinia respicit arva?<br/>
Naviget: haec summa est; hic nostri nuntius esto.'<br/></p>
<p>Dixerat. Ille patris magni parere parabat<br/>
imperio; et primum pedibus talaria nectit<br/>
aurea, quae sublimem alis sive aequora supra<br/>
seu terram rapido pariter cum flamine portant;<br/>
tum virgam capit: hac animas ille evocat Orco<br/>
pallentis, alias sub Tartara tristia mittit,<br/>
dat somnos adimitque, et lumina morte resignat.<br/>
Illa fretus agit ventos, et turbida tranat<br/>
nubila; iamque volans apicem et latera ardua cernit<br/>
Atlantis duri, caelum qui vertice fulcit,<br/>
Atlantis, cinctum adsidue cui nubibus atris<br/>
piniferum caput et vento pulsatur et imbri;<br/>
nix umeros infusa tegit; tum flumina mento<br/>
praecipitant senis, et glacie riget horrida barba.<br/>
Hic primum paribus nitens Cyllenius alis<br/>
constitit; hinc toto praeceps se corpore ad undas<br/>
misit, avi similis, quae circum litora, circum<br/>
piscosos scopulos humilis volat aequora iuxta.<br/>
Haud aliter terras inter caelumque volabat,<br/>
litus harenosum Libyae ventosque secabat<br/>
materno veniens ab avo Cyllenia proles.<br/>
Ut primum alatis tetigit magalia plantis,<br/>
Aenean fundantem arces ac tecta novantem<br/>
conspicit; atque illi stellatus iaspide fulva<br/>
ensis erat, Tyrioque ardebat murice laena<br/>
demissa ex umeris, dives quae munera Dido<br/>
fecerat, et tenui telas discreverat auro.<br/>
Continuo invadit: 'Tu nunc Karthaginis altae<br/>
fundamenta locas, pulchramque uxorius urbem<br/>
exstruis, heu regni rerumque oblite tuarum?<br/>
Ipse deum tibi me claro demittit Olympo<br/>
regnator, caelum ac terras qui numine torquet;<br/>
ipse haec ferre iubet celeris mandata per auras:<br/>
quid struis, aut qua spe Libycis teris otia terris?<br/>
Si te nulla movet tantarum gloria rerum,<br/>
[nec super ipse tua moliris laude laborem,]<br/>
Ascanium surgentem et spes heredis Iuli<br/>
respice, cui regnum Italiae Romanaque tellus<br/>
debentur.' Tali Cyllenius ore locutus<br/>
mortalis visus medio sermone reliquit,<br/>
et procul in tenuem ex oculis evanuit auram.<br/></p>
<p>At vero Aeneas aspectu obmutuit amens,<br/>
arrectaeque horrore comae, et vox faucibus haesit.<br/>
Ardet abire fuga dulcisque relinquere terras,<br/>
attonitus tanto monitu imperioque deorum.<br/>
Heu quid agat? Quo nunc reginam ambire furentem<br/>
audeat adfatu? Quae prima exordia sumat?<br/>
Atque animum nunc huc celerem, nunc dividit illuc,<br/>
in partisque rapit varias perque omnia versat.<br/>
Haec alternanti potior sententia visa est:<br/>
Mnesthea Sergestumque vocat fortemque Serestum,<br/>
classem aptent taciti sociosque ad litora cogant,<br/>
arma parent, et quae rebus sit causa novandis<br/>
dissimulent; sese interea, quando optuma Dido<br/>
nesciat et tantos rumpi non speret amores,<br/>
temptaturum aditus, et quae mollissima fandi<br/>
tempora, quis rebus dexter modus. Ocius omnes<br/>
imperio laeti parent ac iussa facessunt.<br/></p>
<p>At regina dolos—-quis fallere possit amantem?<br/>
praesensit, motusque excepit prima futuros,<br/>
omnia tuta timens. Eadem impia Fama furenti<br/>
detulit armari classem cursumque parari.<br/>
Saevit inops animi, totamque incensa per urbem<br/>
bacchatur, qualis commotis excita sacris<br/>
Thyias, ubi audito stimulant trieterica Baccho<br/>
orgia, nocturnusque vocat clamore Cithaeron.<br/>
Tandem his Aenean compellat vocibus ultro:<br/>
'Dissimulare etiam sperasti, perfide, tantum<br/>
posse nefas, tacitusque mea decedere terra?<br/>
Nec te noster amor, nec te data dextera quondam,<br/>
nec moritura tenet crudeli funere Dido?<br/>
Quin etiam hiberno moliris sidere classem,<br/>
et mediis properas aquilonibus ire per altum,<br/>
crudelis? Quid, si non arva aliena domosque<br/>
ignotas peteres, sed Troia antiqua maneret,<br/>
Troia per undosum peteretur classibus aequor<br/>
Mene fugis? Per ego has lacrimas dextramque tuam te<br/>
(quando aliud mihi iam miserae nihil ipsa reliqui)<br/>
per conubia nostra, per inceptos hymenaeos,<br/>
si bene quid de te merui, fuit aut tibi quicquam<br/>
dulce meum, miserere domus labentis, et istam—-<br/>
oro, si quis adhuc precibus locus—-exue mentem.<br/>
Te propter Libycae gentes Nomadumque tyranni<br/>
odere, infensi Tyrii; te propter eundem<br/>
exstinctus pudor, et, qua sola sidera adibam,<br/>
fama prior. Cui me moribundam deseris, hospes?<br/>
Hoc solum nomen quoniam de coniuge restat.<br/>
Quid moror? An mea Pygmalion dum moenia frater<br/>
destruat, aut captam ducat Gaetulus Iarbas?<br/>
Saltem si qua mihi de te suscepta fuisset<br/>
ante fugam suboles, si quis mihi parvulus aula<br/>
luderet Aeneas, qui te tamen ore referret,<br/>
non equidem omnino capta ac deserta viderer.'<br/></p>
<p>Dixerat. Ille Iovis monitis immota tenebat<br/>
lumina, et obnixus curam sub corde premebat.<br/>
Tandem pauca refert: 'Ego te, quae plurima fando<br/>
enumerare vales, numquam, regina, negabo<br/>
promeritam; nec me meminisse pigebit Elissae,<br/>
dum memor ipse mei, dum spiritus hos regit artus.<br/>
Pro re pauca loquar. Neque ego hanc abscondere furto<br/>
speravi—-ne finge—-fugam, nec coniugis umquam<br/>
praetendi taedas, aut haec in foedera veni.<br/>
Me si fata meis paterentur ducere vitam<br/>
auspiciis et sponte mea componere curas,<br/>
urbem Troianam primum dulcisque meorum<br/>
reliquias colerem, Priami tecta alta manerent,<br/>
et recidiva manu posuissem Pergama victis.<br/>
Sed nunc Italiam magnam Gryneus Apollo,<br/>
Italiam Lyciae iussere capessere sortes:<br/>
hic amor, haec patria est. Si te Karthaginis arces,<br/>
Phoenissam, Libycaeque aspectus detinet urbis,<br/>
quae tandem, Ausonia Teucros considere terra,<br/>
invidia est? Et nos fas extera quaerere regna.<br/>
Me patris Anchisae, quotiens umentibus umbris<br/>
nox operit terras, quotiens astra ignea surgunt,<br/>
admonet in somnis et turbida terret imago;<br/>
me puer Ascanius capitisque iniuria cari,<br/>
quem regno Hesperiae fraudo et fatalibus arvis.<br/>
Nunc etiam interpres divom, Iove missus ab ipso—-<br/>
testor utrumque caput—-celeris mandata per auras<br/>
detulit; ipse deum manifesto in lumine vidi<br/>
intrantem muros, vocemque his auribus hausi.<br/>
Desine meque tuis incendere teque querelis:<br/>
Italiam non sponte sequor.'<br/></p>
<p>Talia dicentem iamdudum aversa tuetur,<br/>
huc illuc volvens oculos, totumque pererrat<br/>
luminibus tacitis, et sic accensa profatur:<br/>
'Nec tibi diva parens, generis nec Dardanus auctor,<br/>
perfide; sed duris genuit te cautibus horrens<br/>
Caucasus, Hyrcanaeque admorunt ubera tigres.<br/>
Nam quid dissimulo, aut quae me ad maiora reservo?<br/>
Num fletu ingemuit nostro? Num lumina flexit?<br/>
Num lacrimas victus dedit, aut miseratus amantem est?<br/>
Quae quibus anteferam? Iam iam nec maxuma Iuno,<br/>
nec Saturnius haec oculis pater aspicit aequis.<br/>
Nusquam tuta fides. Eiectum litore, egentem<br/>
excepi, et regni demens in parte locavi;<br/>
amissam classem, socios a morte reduxi.<br/>
Heu furiis incensa feror! Nunc augur Apollo,<br/>
nunc Lyciae sortes, nunc et Iove missus ab ipso<br/>
interpres divom fert horrida iussa per auras.<br/>
Scilicet is Superis labor est, ea cura quietos<br/>
sollicitat. Neque te teneo, neque dicta refello.<br/>
I, sequere Italiam ventis, pete regna per undas.<br/>
Spero equidem mediis, si quid pia numina possunt,<br/>
supplicia hausurum scopulis, et nomine Dido<br/>
saepe vocaturum. Sequar atris ignibus absens,<br/>
et, cum frigida mors anima seduxerit artus,<br/>
omnibus umbra locis adero. Dabis, improbe, poenas.<br/>
Audiam et haec Manis veniet mihi fama sub imos.'<br/>
His medium dictis sermonem abrumpit, et auras<br/>
aegra fugit, seque ex oculis avertit et aufert,<br/>
linquens multa metu cunctantem et multa parantem<br/>
dicere. Suscipiunt famulae, conlapsaque membra<br/>
marmoreo referunt thalamo stratisque reponunt.<br/></p>
<p>At pius Aeneas, quamquam lenire dolentem<br/>
solando cupit et dictis avertere curas,<br/>
multa gemens magnoque animum labefactus amore,<br/>
iussa tamen divom exsequitur, classemque revisit.<br/>
Tum vero Teucri incumbunt, et litore celsas<br/>
deducunt toto naves: natat uncta carina;<br/>
frondentisque ferunt remos et robora silvis<br/>
infabricata, fugae studio.<br/>
Migrantis cernas, totaque ex urbe ruentis.<br/>
Ac velut ingentem formicae farris acervum<br/>
cum populant, hiemis memores, tectoque reponunt;<br/>
it nigrum campis agmen, praedamque per herbas<br/>
convectant calle angusto; pars grandia trudunt<br/>
obnixae frumenta umeris; pars agmina cogunt<br/>
castigantque moras; opere omnis semita fervet.<br/>
Quis tibi tum, Dido, cernenti talia sensus?<br/>
quosve dabas gemitus, cum litora fervere late<br/>
prospiceres arce ex summa, totumque videres<br/>
misceri ante oculos tantis clamoribus aequor?<br/>
Improbe Amor, quid non mortalia pectora cogis?<br/>
Ire iterum in lacrimas, iterum temptare precando<br/>
cogitur, et supplex animos submittere amori,<br/>
ne quid inexpertum frustra moritura relinquat.<br/></p>
<p>'Anna, vides toto properari litore; circum<br/>
undique convenere; vocat iam carbasus auras,<br/>
puppibus et laeti nautae imposuere coronas.<br/>
Hunc ego si potui tantum sperare dolorem,<br/>
et perferre, soror, potero. Miserae hoc tamen unum<br/>
exsequere, Anna, mihi. Solam nam perfidus ille<br/>
te colere, arcanos etiam tibi credere sensus;<br/>
sola viri mollis aditus et tempora noras.<br/>
I, soror, atque hostem supplex adfare superbum:<br/>
non ego cum Danais Troianam exscindere gentem<br/>
Aulide iuravi, classemve ad Pergama misi,<br/>
nec patris Anchisae cineres Manisve revelli,<br/>
cur mea dicta neget duras demittere in auris.<br/>
Quo ruit? Extremum hoc miserae det munus amanti:<br/>
exspectet facilemque fugam ventosque ferentis.<br/>
Non iam coniugium antiquum, quod prodidit, oro,<br/>
nec pulcro ut Latio careat regnumque relinquat:<br/>
tempus inane peto, requiem spatiumque furori,<br/>
dum mea me victam doceat fortuna dolere.<br/>
Extremam hanc oro veniam—-miserere sororis—-<br/>
quam mihi cum dederit, cumulatam morte remittam.'<br/></p>
<p>Talibus orabat, talisque miserrima fletus<br/>
fertque refertque soror: sed nullis ille movetur<br/>
fletibus, aut voces ullas tractabilis audit;<br/>
fata obstant, placidasque viri deus obstruit auris.<br/>
Ac, velut annoso validam cum robore quercum<br/>
Alpini Boreae nunc hinc nunc flatibus illinc<br/>
eruere inter se certant; it stridor, et altae<br/>
consternunt terram concusso stipite frondes;<br/>
ipsa haeret scopulis, et, quantum vertice ad auras<br/>
aetherias, tantum radice in Tartara tendit:<br/>
haud secus adsiduis hinc atque hinc vocibus heros<br/>
tunditur, et magno persentit pectore curas;<br/>
mens immota manet; lacrimae volvuntur inanes.<br/></p>
<p>Tum vero infelix fatis exterrita Dido<br/>
mortem orat; taedet caeli convexa tueri.<br/>
Quo magis inceptum peragat lucemque relinquat,<br/>
vidit, turicremis cum dona imponeret aris,<br/>
horrendum dictu, latices nigrescere sacros,<br/>
fusaque in obscenum se vertere vina cruorem.<br/>
Hoc visum nulli, non ipsi effata sorori.<br/>
Praeterea fuit in tectis de marmore templum<br/>
coniugis antiqui, miro quod honore colebat,<br/>
velleribus niveis et festa fronde revinctum:<br/>
hinc exaudiri voces et verba vocantis<br/>
visa viri, nox cum terras obscura teneret;<br/>
solaque culminibus ferali carmine bubo<br/>
saepe queri et longas in fletum ducere voces;<br/>
multaque praeterea vatum praedicta priorum<br/>
terribili monitu horrificant. Agit ipse furentem<br/>
in somnis ferus Aeneas; semperque relinqui<br/>
sola sibi, semper longam incomitata videtur<br/>
ire viam, et Tyrios deserta quaerere terra.<br/>
Eumenidum veluti demens videt agmina Pentheus,<br/>
et solem geminum et duplicis se ostendere Thebas;<br/>
aut Agamemnonius scaenis agitatus Orestes<br/>
armatam facibus matrem et serpentibus atris<br/>
cum fugit, ultricesque sedent in limine Dirae.<br/></p>
<p>Ergo ubi concepit furias evicta dolore<br/>
decrevitque mori, tempus secum ipsa modumque<br/>
exigit, et, maestam dictis adgressa sororem,<br/>
consilium voltu tegit, ac spem fronte serenat:<br/>
'Inveni, germana, viam—-gratare sorori—-<br/>
quae mihi reddat eum, vel eo me solvat amantem.<br/>
Oceani finem iuxta solemque cadentem<br/>
ultimus Aethiopum locus est, ubi maxumus Atlas<br/>
axem humero torquet stellis ardentibus aptum:<br/>
hinc mihi Massylae gentis monstrata sacerdos,<br/>
Hesperidum templi custos, epulasque draconi<br/>
quae dabat, et sacros servabat in arbore ramos,<br/>
spargens umida mella soporiferumque papaver.<br/>
Haec se carminibus promittit solvere mentes<br/>
quas velit, ast aliis duras immittere curas,<br/>
sistere aquam fluviis, et vertere sidera retro;<br/>
nocturnosque movet Manis: mugire videbis<br/>
sub pedibus terram, et descendere montibus ornos.<br/>
Testor, cara, deos et te, germana, tuumque<br/>
dulce caput, magicas invitam accingier artes.<br/>
Tu secreta pyram tecto interiore sub auras<br/>
erige, et arma viri, thalamo quae fixa reliquit<br/>
impius, exuviasque omnis, lectumque iugalem,<br/>
quo perii, superimponas: abolere nefandi<br/>
cuncta viri monumenta iuvat, monstratque sacerdos.'<br/>
Haec effata silet; pallor simul occupat ora.<br/>
Non tamen Anna novis praetexere funera sacris<br/>
germanam credit, nec tantos mente furores<br/>
concipit, aut graviora timet, quam morte Sychaei:<br/>
ergo iussa parat.<br/></p>
<p>At regina, pyra penetrali in sede sub auras<br/>
erecta ingenti taedis atque ilice secta,<br/>
intenditque locum sertis, et fronde coronat<br/>
funerea; super exuvias ensemque relictum<br/>
effigiemque toro locat, haud ignara futuri.<br/>
Stant arae circum, et crines effusa sacerdos<br/>
ter centum tonat ore deos, Erebumque Chaosque,<br/>
tergeminamque Hecaten, tria virginis ora Dianae.<br/>
Sparserat et latices simulatos fontis Averni,<br/>
falcibus et messae ad lunam quaeruntur aenis<br/>
pubentes herbae nigri cum lacte veneni;<br/>
quaeritur et nascentis equi de fronte revolsus<br/>
et matri praereptus amor.<br/>
Ipsa mola manibusque piis altaria iuxta,<br/>
unum exuta pedem vinclis, in veste recincta,<br/>
testatur moritura deos et conscia fati<br/>
sidera; tum, si quod non aequo foedere amantes<br/>
curae numen habet iustumque memorque, precatur.<br/></p>
<p>Nox erat, et placidum carpebant fessa soporem<br/>
corpora per terras, silvaeque et saeva quierant<br/>
aequora: cum medio volvuntur sidera lapsu,<br/>
cum tacet omnis ager, pecudes pictaeque volucres,<br/>
quaeque lacus late liquidos, quaeque aspera dumis<br/>
rura tenent, somno positae sub nocte silenti<br/>
[lenibant curas, et corda oblita laborum].<br/>
At non infelix animi Phoenissa, nec umquam<br/>
Solvitur in somnos, oculisve aut pectore noctem<br/>
accipit: ingeminant curae, rursusque resurgens<br/>
saevit amor, magnoque irarum fluctuat aestu.<br/>
Sic adeo insistit, secumque ita corde volutat:<br/>
'En, quid ago? Rursusne procos inrisa priores<br/>
experiar, Nomadumque petam conubia supplex,<br/>
quos ego sim totiens iam dedignata maritos?<br/>
Iliacas igitur classes atque ultima Teucrum<br/>
iussa sequar? Quiane auxilio iuvat ante levatos,<br/>
et bene apud memores veteris stat gratia facti?<br/>
Quis me autem, fac velle, sinet, ratibusve superbis<br/>
invisam accipiet? Nescis heu, perdita, necdum<br/>
Laomedonteae sentis periuria gentis?<br/>
Quid tum, sola fuga nautas comitabor ovantes,<br/>
an Tyriis omnique manu stipata meorum<br/>
inferar, et, quos Sidonia vix urbe revelli,<br/>
rursus agam pelago, et ventis dare vela iubebo?<br/>
Quin morere, ut merita es, ferroque averte dolorem.<br/>
Tu lacrimis evicta meis, tu prima furentem<br/>
his, germana, malis oneras atque obicis hosti.<br/>
Non licuit thalami expertem sine crimine vitam<br/>
degere, more ferae, tales nec tangere curas!<br/>
Non servata fides cineri promissa Sychaeo!'<br/></p>
<p>Tantos illa suo rumpebat pectore questus.<br/>
Aeneas celsa in puppi, iam certus eundi,<br/>
carpebat somnos, rebus iam rite paratis.<br/>
Huic se forma dei voltu redeuntis eodem<br/>
obtulit in somnis, rursusque ita visa monere est—-<br/>
omnia Mercurio similis, vocemque coloremque<br/>
et crinis flavos et membra decora iuventa:<br/>
'Nate dea, potes hoc sub casu ducere somnos,<br/>
nec, quae te circum stent deinde pericula, cernis,<br/>
demens, nec Zephyros audis spirare secundos?<br/>
Illa dolos dirumque nefas in pectore versat,<br/>
certa mori, varioque irarum fluctuat aestu.<br/>
Non fugis hinc praeceps, dum praecipitare potestas?<br/>
Iam mare turbari trabibus, saevasque videbis<br/>
conlucere faces, iam fervere litora flammis,<br/>
si te his attigerit terris Aurora morantem.<br/>
Heia age, rumpe moras. Varium et mutabile semper<br/>
femina.' Sic fatus, nocti se immiscuit atrae.<br/></p>
<p>Tum vero Aeneas, subitis exterritus umbris,<br/>
corripit e somno corpus, sociosque fatigat:<br/>
'Praecipites vigilate, viri, et considite transtris;<br/>
solvite vela citi. Deus aethere missus ab alto<br/>
festinare fugam tortosque incidere funes<br/>
ecce iterum stimulat. Sequimur te, sancte deorum,<br/>
quisquis es, imperioque iterum paremus ovantes.<br/>
Adsis o placidusque iuves, et sidera caelo<br/>
dextra feras.' Dixit, vaginaque eripit ensem<br/>
fulmineum, strictoque ferit retinacula ferro.<br/>
Idem omnes simul ardor habet, rapiuntque ruuntque;<br/>
litora deseruere; latet sub classibus aequor;<br/>
adnixi torquent spumas et caerula verrunt.<br/></p>
<p>Et iam prima novo spargebat lumine terras<br/>
Tithoni croceum linquens Aurora cubile.<br/>
Regina e speculis ut primum albescere lucem<br/>
vidit, et aequatis classem procedere velis,<br/>
litoraque et vacuos sensit sine remige portus,<br/>
terque quaterque manu pectus percussa decorum,<br/>
flaventesque abscissa comas, 'Pro Iuppiter, ibit<br/>
hic' ait 'et nostris inluserit advena regnis?<br/>
Non arma expedient, totaque ex urbe sequentur,<br/>
deripientque rates alii navalibus? Ite,<br/>
ferte citi flammas, date vela, impellite remos!—-<br/>
Quid loquor, aut ubi sum? Quae mentem insania mutat?<br/>
Infelix Dido, nunc te facta impia tangunt.<br/>
Tum decuit, cum sceptra dabas.—-En dextra fidesque,<br/>
quem secum patrios aiunt portare Penates,<br/>
quem subiisse umeris confectum aetate parentem!<br/>
Non potui abreptum divellere corpus, et undis<br/>
spargere? Non socios, non ipsum absumere ferro<br/>
Ascanium, patriisque epulandum ponere mensis?—-<br/>
Verum anceps pugnae fuerat fortuna:—-fuisset.<br/>
Quem metui moritura? Faces in castra tulissem,<br/>
implessemque foros flammis, natumque patremque<br/>
cum genere extinxem, memet super ipsa dedissem.<br/>
'Sol, qui terrarum flammis opera omnia lustras,<br/>
tuque harum interpres curarum et conscia Iuno,<br/>
nocturnisque Hecate triviis ululata per urbes,<br/>
et Dirae ultrices, et di morientis Elissae,<br/>
accipite haec, meritumque malis advertite numen,<br/>
et nostras audite preces. Si tangere portus<br/>
infandum caput ac terris adnare necesse est,<br/>
et sic fata Iovis poscunt, hic terminus haeret:<br/>
at bello audacis populi vexatus et armis,<br/>
finibus extorris, complexu avulsus Iuli,<br/>
auxilium imploret, videatque indigna suorum<br/>
funera; nec, cum se sub leges pacis iniquae<br/>
tradiderit, regno aut optata luce fruatur,<br/>
sed cadat ante diem, mediaque inhumatus harena.<br/>
Haec precor, hanc vocem extremam cum sanguine fundo.<br/>
Tum vos, o Tyrii, stirpem et genus omne futurum<br/>
exercete odiis, cinerique haec mittite nostro<br/>
munera. Nullus amor populis, nec foedera sunto.<br/>
Exoriare aliquis nostris ex ossibus ultor,<br/>
qui face Dardanios ferroque sequare colonos,<br/>
nunc, olim, quocumque dabunt se tempore vires.<br/>
Litora litoribus contraria, fluctibus undas<br/>
imprecor, arma armis; pugnent ipsique nepotesque.'<br/></p>
<p>Haec ait, et partis animum versabat in omnis,<br/>
invisam quaerens quam primum abrumpere lucem.<br/>
Tum breviter Barcen nutricem adfata Sychaei;<br/>
namque suam patria antiqua cinis ater habebat:<br/>
'Annam cara mihi nutrix huc siste sororem;<br/>
dic corpus properet fluviali spargere lympha,<br/>
et pecudes secum et monstrata piacula ducat:<br/>
sic veniat; tuque ipsa pia tege tempora vitta.<br/>
Sacra Iovi Stygio, quae rite incepta paravi,<br/>
perficere est animus, finemque imponere curis,<br/>
Dardaniique rogum capitis permittere flammae.'<br/>
Sic ait: illa gradum studio celerabat anili.<br/>
At trepida, et coeptis immanibus effera Dido,<br/>
sanguineam volvens aciem, maculisque trementis<br/>
interfusa genas, et pallida morte futura,<br/>
interiora domus inrumpit limina, et altos<br/>
conscendit furibunda rogos, ensemque recludit<br/>
Dardanium, non hos quaesitum munus in usus.<br/>
Hic, postquam Iliacas vestes notumque cubile<br/>
conspexit, paulum lacrimis et mente morata,<br/>
incubuitque toro, dixitque novissima verba:<br/>
'Dulces exuviae, dum fata deusque sinebant,<br/>
accipite hanc animam, meque his exsolvite curis.<br/>
Vixi, et, quem dederat cursum fortuna, peregi,<br/>
et nunc magna mei sub terras ibit imago.<br/>
Urbem praeclaram statui; mea moenia vidi;<br/>
ulta virum, poenas inimico a fratre recepi;<br/>
felix, heu nimium felix, si litora tantum<br/>
numquam Dardaniae tetigissent nostra carinae!'<br/>
Dixit, et, os impressa toro, 'Moriemur inultae,<br/>
sed moriamur' ait. 'Sic, sic iuvat ire sub umbras:<br/>
Hauriat hunc oculis ignem crudelis ab alto<br/>
Dardanus, et nostrae secum ferat omina mortis.'<br/>
Dixerat; atque illam media inter talia ferro<br/>
conlapsam aspiciunt comites, ensemque cruore<br/>
spumantem, sparsasque manus. It clamor ad alta<br/>
atria; concussam bacchatur Fama per urbem.<br/>
Lamentis gemituque et femineo ululatu<br/>
tecta fremunt; resonat magnis plangoribus aether,<br/>
non aliter, quam si immissis ruat hostibus omnis<br/>
Karthago aut antiqua Tyros, flammaeque furentes<br/>
culmina perque hominum volvantur perque deorum.<br/>
Audiit exanimis, trepidoque exterrita cursu<br/>
unguibus ora soror foedans et pectora pugnis<br/>
per medios ruit, ac morientem nomine clamat:<br/>
'Hoc illud, germana, fuit? Me fraude petebas?<br/>
Hoc rogus iste mihi, hoc ignes araeque parabant?<br/>
Quid primum deserta querar? Comitemne sororem<br/>
sprevisti moriens? Eadem me ad fata vocasses:<br/>
idem ambas ferro dolor, atque eadem hora tulisset.<br/>
His etiam struxi manibus, patriosque vocavi<br/>
voce deos, sic te ut posita crudelis abessem?<br/>
Exstinxti te meque, soror, populumque patresque<br/>
Sidonios urbemque tuam. Date volnera lymphis<br/>
abluam, et, extremus si quis super halitus errat,<br/>
ore legam.' Sic fata, gradus evaserat altos,<br/>
semianimemque sinu germanam amplexa fovebat<br/>
cum gemitu, atque atros siccabat veste cruores.<br/>
Illa, graves oculos conata attollere, rursus<br/>
deficit; infixum stridit sub pectore vulnus.<br/>
Ter sese attollens cubitoque adnixa levavit;<br/>
ter revoluta toro est, oculisque errantibus alto<br/>
quaesivit caelo lucem, ingemuitque reperta.<br/></p>
<p>Tum Iuno omnipotens, longum miserata dolorem<br/>
difficilisque obitus, Irim demisit Olympo,<br/>
quae luctantem animam nexosque resolveret artus.<br/>
Nam quia nec fato, merita nec morte peribat,<br/>
sed misera ante diem, subitoque accensa furore,<br/>
nondum illi flavum Proserpina vertice crinem<br/>
abstulerat, Stygioque caput damnaverat Orco.<br/>
Ergo Iris croceis per caelum roscida pennis,<br/>
mille trahens varios adverso sole colores,<br/>
devolat, et supra caput adstitit: 'Hunc ego Diti<br/>
sacrum iussa fero, teque isto corpore solvo.'<br/>
Sic ait, et dextra crinem secat: omnis et una<br/>
dilapsus calor, atque in ventos vita recessit.<br/></p>
<p><br/>
<br/>
<br/>
<a id="liber05"/></p>
</body></html>
