<?xml version='1.0' encoding='utf-8'?>
<!DOCTYPE html PUBLIC '-//W3C//DTD XHTML 1.1//EN' 'http://www.w3.org/TR/xhtml11/DTD/xhtml11.dtd'>
<html xmlns="http://www.w3.org/1999/xhtml">
<head>
<meta name="generator" content="HTML Tidy for HTML5 for Linux version 5.6.0"/>
<meta http-equiv="Content-Type" content="application/xhtml+xml; charset=utf-8"/>
<title>Virgil's Aeneid in Latin</title>




<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta name="generator" content="Ebookmaker 0.11.30 by Project Gutenberg"/>
</head>
<body class="x-ebookmaker"><h1 id="pgepubid00012">PUBLI VERGILI MARONIS<br/></h1>
<h2 id="pgepubid00013">AENEIDOS<br/></h2>
<h3 id="pgepubid00014">LIBER V<br/></h3>
<p>INTEREA medium Aeneas iam classe tenebat<br/>
certus iter, fluctusque atros Aquilone secabat,<br/>
moenia respiciens, quae iam infelicis Elissae<br/>
conlucent flammis. Quae tantum accenderit ignem,<br/>
causa latet; duri magno sed amore dolores<br/>
polluto, notumque, furens quid femina possit,<br/>
triste per augurium Teucrorum pectora ducunt.<br/>
Ut pelagus tenuere rates, nec iam amplius ulla<br/>
occurrit tellus, maria undique et undique caelum,<br/>
olli caeruleus supra caput adstitit imber,<br/>
noctem hiememque ferens, et inhorruit unda tenebris.<br/>
Ipse gubernator puppi Palinurus ab alta:<br/>
'Heu! quianam tanti cinxerunt aethera nimbi?<br/>
Quidve, pater Neptune, paras?' Sic deinde locutus<br/>
colligere arma iubet validisque incumbere remis,<br/>
obliquatque sinus in ventum, ac talia fatur:<br/>
'Magnanime Aenea, non, si mihi Iuppiter auctor<br/>
spondeat, hoc sperem Italiam contingere caelo.<br/>
Mutati transversa fremunt et vespere ab atro<br/>
consurgunt venti, atque in nubem cogitur aer.<br/>
Nec nos obniti contra, nec tendere tantum<br/>
sufficimus. Superat quoniam Fortuna, sequamur,<br/>
quoque vocat, vertamus iter. Nec litora longe<br/>
fida reor fraterna Erycis portusque Sicanos,<br/>
si modo rite memor servata remetior astra.'<br/>
Tum pius Aeneas: 'Equidem sic poscere ventos<br/>
iamdudum et frustra cerno te tendere contra:<br/>
Flecte viam velis. An sit mihi gratior ulla,<br/>
quove magis fessas optem demittere naves,<br/>
quam quae Dardanium tellus mihi servat Acesten,<br/>
et patris Anchisae gremio complectitur ossa?'<br/>
Haec ubi dicta, petunt portus, et vela secundi<br/>
intendunt Zephyri; fertur cita gurgite classis,<br/>
et tandem laeti notae advertuntur harenae.<br/></p>
<p>At procul ex celso miratus vertice montis<br/>
adventum sociasque rates occurrit Acestes,<br/>
horridus in iaculis et pelle Libystidis ursae,<br/>
Troia Criniso conceptum flumine mater<br/>
quem genuit: veterum non immemor ille parentum<br/>
gratatur reduces, et gaza laetus agresti<br/>
excipit, ac fessos opibus solatur amicis.<br/></p>
<p>Postera cum primo stellas Oriente fugarat<br/>
clara dies, socios in coetum litore ab omni<br/>
advocat Aeneas, tumulique ex aggere fatur:<br/>
'Dardanidae magni, genus alto a sanguine divom,<br/>
annuus exactis completur mensibus orbis,<br/>
ex quo reliquias divinique ossa parentis<br/>
Condidimus terra maestasque sacravimus aras.<br/>
Iamque dies, nisi fallor, adest, quem semper acerbum,<br/>
semper honoratum—-sic di voluistis—-habebo.<br/>
Hunc ego Gaetulis agerem si Syrtibus exsul,<br/>
Argolicove mari deprensus et urbe Mycenae;<br/>
annua vota tamen sollemnisque ordine pompas<br/>
exsequerer, strueremque suis altaria donis.<br/>
Nunc ultro ad cineres ipsius et ossa parentis,<br/>
haud equidem sine mente, reor, sine numine divom,<br/>
adsumus et portus delati intramus amicos.<br/>
Ergo agite, et laetum cuncti celebremus honorem;<br/>
poscamus ventos; atque haec me sacra quotannis<br/>
urbe velit posita templis sibi ferre dicatis.<br/>
Bina boum vobis Troia generatus Acestes<br/>
dat numero capita in naves; adhibete Penates<br/>
et patrios epulis et quos colit hospes Acestes.<br/>
Praeterea, si nona diem mortalibus almum<br/>
Aurora extulerit radiisque retexerit orbem,<br/>
prima citae Teucris ponam certamina classis;<br/>
quique pedum cursu valet, et qui viribus audax<br/>
aut iaculo incedit melior levibusque sagittis,<br/>
seu crudo fidit pugnam committere caestu,<br/>
cuncti adsint, meritaeque exspectent praemia palmae.<br/>
Ore favete omnes, et cingite tempora ramis.'<br/></p>
<p>Sic fatus, velat materna tempora myrto;<br/>
hoc Elymus facit, hoc aevi maturus Acestes,<br/>
hoc puer Ascanius, sequitur quos cetera pubes.<br/>
Ille e concilio multis cum milibus ibat<br/>
ad tumulum, magna medius comitante caterva.<br/>
Hic duo rite mero libans carchesia Baccho<br/>
fundit humi, duo lacte novo, duo sanguine sacro,<br/>
purpureosque iacit flores, ac talia fatur:<br/>
'Salve, sancte parens: iterum salvete, recepti<br/>
nequiquam cineres, animaeque umbraeque paternae.<br/>
Non licuit fines Italos fataliaque arva,<br/>
nec tecum Ausonium (quicumque est) quaerere Thybrim.'<br/>
Dixerat haec, adytis cum lubricus anguis ab imis<br/>
septem ingens gyros, septena volumina traxit,<br/>
amplexus placide tumulum lapsusque per aras,<br/>
caeruleae cui terga notae, maculosus et auro<br/>
squamam incendebat fulgor, ceu nubibus arcus<br/>
mille iacit varios adverso sole colores.<br/>
Obstipuit visu Aeneas. Ille agmine longo<br/>
tandem inter pateras et levia pocula serpens<br/>
libavitque dapes, rursusque innoxius imo<br/>
successit tumulo, et depasta altaria liquit.<br/>
Hoc magis inceptos genitori instaurat honores,<br/>
incertus, geniumne loci famulumne parentis<br/>
esse putet: caedit binas de more bidentes,<br/>
totque sues, totidem nigrantis terga iuvencos;<br/>
vinaque fundebat pateris, animamque vocabat<br/>
Anchisae magni Manisque Acheronte remissos.<br/>
Nec non et socii, quae cuique est copia, laeti<br/>
dona ferunt, onerant aras, mactantque iuvencos;<br/>
ordine aena locant alii, fusique per herbam<br/>
subiciunt veribus prunas et viscera torrent.<br/></p>
<p>Exspectata dies aderat, nonamque serena<br/>
Auroram Phaethontis equi iam luce vehebant,<br/>
famaque finitimos et clari nomen Acestae<br/>
excierat; laeto complerant litora coetu,<br/>
visuri Aeneadas, pars et certare parati.<br/>
Munera principio ante oculos circoque locantur<br/>
in medio, sacri tripodes viridesque coronae,<br/>
et palmae pretium victoribus, armaque et ostro<br/>
perfusae vestes, argenti aurique talenta;<br/>
et tuba commissos medio canit aggere ludos.<br/></p>
<p>Prima pares ineunt gravibus certamina remis<br/>
quattuor ex omni delectae classe carinae.<br/>
Velocem Mnestheus agit acri remige Pristim,<br/>
mox Italus Mnestheus, genus a quo nomine Memmi;<br/>
ingentemque Gyas ingenti mole Chimaeram,<br/>
urbis opus, triplici pubes quam Dardana versu<br/>
impellunt, terno consurgunt ordine remi;<br/>
Sergestusque, domus tenet a quo Sergia nomen,<br/>
Centauro invehitur magna, Scyllaque Cloanthus<br/>
caerulea, genus unde tibi, Romane Cluenti.<br/></p>
<p>Est procul in pelago saxum spumantia contra<br/>
litora, quod tumidis submersum tunditur olim<br/>
fluctibus, hiberni condunt ubi sidera cori;<br/>
tranquillo silet, immotaque attollitur unda<br/>
campus, et apricis statio gratissima mergis.<br/>
Hic viridem Aeneas frondenti ex ilice metam<br/>
constituit signum nautis pater, unde reverti<br/>
scirent, et longos ubi circumflectere cursus.<br/>
Tum loca sorte legunt, ipsique in puppibus auro<br/>
ductores longe effulgent ostroque decori;<br/>
cetera populea velatur fronde iuventus,<br/>
nudatosque umeros oleo perfilsa nitescit.<br/>
Considunt transtris, intentaque brachia remis;<br/>
intenti exspectant signum, exsultantiaque haurit<br/>
corda pavor pulsans, laudumque arrecta cupido.<br/>
Inde, ubi clara dedit sonitum tuba, finibus omnes,<br/>
haud mora, prosiluere suis; ferit aethera clamor<br/>
nauticus, adductis spumant freta versa lacertis.<br/>
Infindunt pariter sulcos, totumque dehiscit<br/>
convulsum remis rostrisque tridentibus aequor.<br/>
Non tam praecipites biiugo certamine campum<br/>
corripuere, ruuntque effusi carcere currus,<br/>
nec sic immissis aurigae undantia lora<br/>
concussere iugis pronique in verbera pendent.<br/>
Tum plausu fremituque virum studiisque faventum<br/>
consonat omne nemus, vocemque inclusa volutant<br/>
litora, pulsati colles clamore resultant.<br/></p>
<p>Effugit ante alios primisque elabitur undis<br/>
turbam inter fremitumque Gyas; quem deinde Cloanthus<br/>
consequitur, melior remis, sed pondere pinus<br/>
tarda tenet. Post hos aequo discrimine Pristis<br/>
Centaurusque locum tendunt superare priorem;<br/>
et nunc Pristis habet, nunc victam praeterit ingens<br/>
Centaurus, nunc una ambae iunctisque feruntur<br/>
frontibus, et longa sulcant vada salsa carina.<br/>
Iamque propinquabant scopulo metamque tenebant,<br/>
cum princeps medioque Gyas in gurgite victor<br/>
rectorem navis compellat voce Menoeten:<br/>
'Quo tantum mihi dexter abis? Huc dirige gressum;<br/>
litus ama, et laevas stringat sine palmula cautes;<br/>
altum alii teneant.' Dixit; sed caeca Menoetes<br/>
saxa timens proram pelagi detorquet ad undas.<br/>
'Quo diversus abis?' iterum 'Pete saxa, Menoete!'<br/>
cum clamore Gyas revocabat; et ecce Cloanthum<br/>
respicit instantem tergo, et propiora tenentem.<br/>
Ille inter navemque Gyae scopulosque sonantes<br/>
radit iter laevum interior, subitoque priorem<br/>
praeterit, et metis tenet aequora tuta relictis.<br/>
Tum vero exarsit iuveni dolor ossibus ingens,<br/>
nec lacrimis caruere genae, segnemque Menoeten,<br/>
oblitus decorisque sui sociumque salutis,<br/>
in mare praecipitem puppi deturbat ab alta;<br/>
ipse gubernaclo rector subit, ipse magister,<br/>
hortaturque viros, clavumque ad litora torquet.<br/>
At gravis, ut fundo vix tandem redditus imo est,<br/>
iam senior madidaque fluens in veste Menoetes<br/>
summa petit scopuli siccaque in rupe resedit.<br/>
Ilium et labentem Teucri et risere natantem,<br/>
et salsos rident revomentem pectore fluctus.<br/></p>
<p>Hic laeta extremis spes est accensa duobus,<br/>
Sergesto Mnestheique, Gyan superare morantem.<br/>
Sergestus capit ante locum scopuloque propinquat,<br/>
nec tota tamen ille prior praeeunte carina;<br/>
parte prior, partem rostro premit aemula Pristis.<br/>
At media socios incedens nave per ipsos<br/>
hortatur Mnestheus: 'Nunc, nunc insurgite remis,<br/>
Hectorei socii, Troiae quos sorte suprema<br/>
delegi comites; nunc illas promite vires,<br/>
nunc animos, quibus in Gaetulis Syrtibus usi,<br/>
Ionioque mari Maleaeque sequacibus undis.<br/>
Non iam prima peto Mnestheus, neque vincere certo;<br/>
quamquam O!—-sed superent, quibus hoc, Neptune, dedisti;<br/>
extremos pudeat rediisse; hoc vincite, cives,<br/>
et prohibete nefas.' Olli certamine summo<br/>
procumbunt; vastis tremit ictibus aerea puppis,<br/>
subtrahiturque solum; tum creber anhelitus artus<br/>
aridaque ora quatit, sudor fluit undique rivis.<br/>
Attulit ipse viris optatum casus honorem.<br/>
Namque furens animi dum proram ad saxa suburguet<br/>
interior, spatioque subit Sergestus iniquo,<br/>
infelix saxis in procurrentibus haesit.<br/>
Concussae cautes, et acuto in murice remi<br/>
obnixi crepuere, inlisaque prora pependit.<br/>
Consurgunt nautae et magno clamore morantur,<br/>
ferratasque trudes et acuta cuspide contos<br/>
expediunt, fractosque legunt in gurgite remos.<br/>
At laetus Mnestheus successuque acrior ipso<br/>
agmine remorum celeri ventisque vocatis<br/>
prona petit maria et pelago decurrit aperto.<br/>
Qualis spelunca subito commota columba,<br/>
cui domus et dulces latebroso in pumice nidi,<br/>
fertur in ana volans, plausumque exterrita pennis<br/>
dat tecto ingentem, mox aere lapsa quieto<br/>
radit iter liquidum, celeres neque commovet alas:<br/>
sic Mnestheus, sic ipsa fuga secat ultima Pristis<br/>
aequora, sic illam fert impetus ipse volantem.<br/>
Et primum in scopulo luctantem deserit alto<br/>
Sergestum, brevibusque vadis frustraque vocantem<br/>
auxilia, et fractis discentem currere remis<br/>
Inde Gyan ipsamque ingenti mole Chimaeram<br/>
consequitur; cedit, quoniam spoliata magistro est.<br/></p>
<p>Solus iamque ipso superest in fine Cloanthus:<br/>
quem petit, et summis adnixus viribus urguet.<br/>
Tum vero ingeminat clamor, cunctique sequentem<br/>
instigant studiis, resonatque fragoribus aether.<br/>
Hi proprium decus et partum indignantur honorem<br/>
ni teneant, vitamque volunt pro laude pacisci;<br/>
hos successus alit: possunt, quia posse videntur.<br/>
Et fors aequatis cepissent praemia rostris,<br/>
ni palmas ponto tendens utrasque Cloanthus<br/>
fudissetque preces, divosque in vota vocasset:<br/>
Di, quibus imperium est pelagi, quorum aequora curro,<br/>
vobis laetus ego hoc candentem in litore taurum<br/>
constituam ante aras, voti reus, extaque salsos<br/>
porriciam in fluctus et vina liquentia fundam.'<br/>
Dixit, eumque imis sub fluctibus audiit omnis<br/>
Nereidum Phorcique chorus Panopeaque virgo,<br/>
et pater ipse manu magna Portunus euntem<br/>
impulit; illa Noto citius volucrique sagitta<br/>
ad terram fugit, et portu se condidit alto.<br/></p>
<p>Tum satus Anchisa, cunctis ex more vocatis,<br/>
victorem magna praeconis voce Cloanthum<br/>
declarat viridique advelat tempora lauro,<br/>
muneraque in naves ternos optare iuvencos,<br/>
vinaque et argenti magnum dat ferre talentum.<br/>
Ipsis praecipuos ductoribus addit honores:<br/>
victori chlamydem auratam, quam plurima circum<br/>
purpura maeandro duplici Meliboea cucurrit,<br/>
intextusque puer frondosa regius Ida<br/>
veloces iaculo cervos cursuque fatigat,<br/>
acer, anhelanti similis, quem praepes ab Ida<br/>
sublimem pedibus rapuit Iovis armiger uncis;<br/>
longaevi palmas nequiquam ad sidera tendunt<br/>
custodes, saevitque canum latratus in auras.<br/>
At qui deinde locum tenuit virtute secundum,<br/>
levibus huic hamis consertam auroque trilicem<br/>
loricam, quam Demoleo detraxerat ipse<br/>
victor apud rapidum Simoenta sub Ilio alto,<br/>
donat habere viro, decus et tutamen in armis.<br/>
Vix illam famuli Phegeus Sagarisque ferebant<br/>
multiplicem, conixi umeris; indutus at olim<br/>
Demoleos cursu palantes Troas agebat.<br/>
Tertia dona facit geminos ex aere lebetas,<br/>
cymbiaque argento perfecta atque aspera signis.<br/>
Iamque adeo donati omnes opibusque superbi<br/>
puniceis ibant evincti tempora taenis,<br/>
cum saevo e scopulo multa vix arte revolsus,<br/>
amissis remis atque ordine debilis uno,<br/>
inrisam sine honore ratem Sergestus agebat.<br/>
Qualis saepe viae deprensus in aggere serpens,<br/>
aerea quem obliquum rota transiit, aut gravis ictu<br/>
seminecem liquit saxo lacerumque viator;<br/>
nequiquam longos fugiens dat corpore tortus,<br/>
parte ferox, ardensque oculis, et sibila colla<br/>
arduus attollens, pars volnere clauda retentat<br/>
nexantem nodis seque in sua membra plicantem:<br/>
tali remigio navis se tarda movebat;<br/>
vela facit tamen, et velis subit ostia plenis.<br/>
Sergestum Aeneas promisso munere donat,<br/>
servatam ob navem laetus sociosque reductos.<br/>
Olli serva datur, operum haud ignara Minervae,<br/>
Cressa genus, Pholoe, geminique sub ubere nati.<br/></p>
<p>Hoc pius Acneas misso certamine tendit<br/>
gramineum in campum, quem collibus undique curvis<br/>
cingebant silvae, mediaque in valle theatri<br/>
circus erat; quo se multis cum milibus heros<br/>
consessu medium tulit exstructoque resedit.<br/>
Hic, qui forte velint rapido contendere cursu,<br/>
imitat pretiis animos, et praemia ponit.<br/>
Undique conveniunt leucri mixtique Sicani,<br/>
Nisus et Euryalus primi,<br/>
Euryalus forma insignis viridique iuventa,<br/>
Nisus amore pio pueri; quos deinde secutus<br/>
regius egregia Priami de stirpe Diores;<br/>
hunc Salius simul et Patron, quorum alter Acarnan,<br/>
alter ab Arcadio Tegeaeae sanguine gentis;<br/>
tum duo Trinacrii iuvenes, Helymus Panopesque,<br/>
adsueti silvis, comites senioris Acestae;<br/>
multi praeterea, quos fama obscura recondit.<br/>
Aeneas quibus in mediis sic deinde locutus:<br/>
'Accipite haec animis, laetasque advertite mentes:<br/>
nemo ex hoc numero mihi non donatus abibit.<br/>
Gnosia bina dabo levato lucida ferro<br/>
spicula caelatamque argento ferre bipennem;<br/>
omnibus hic erit unus honos. Tres praemia primi<br/>
accipient flavaque caput nectentur oliva.<br/>
Primus equum phaleris insignem victor habeto;<br/>
alter Amazoniam pharetram plenamque sagittis<br/>
Threiciis, lato quam circum amplectitur auro<br/>
balteus et tereti subnectit fibula gemma;<br/>
tertius Argolica hac galea contentus abito.'<br/></p>
<p>Haec ubi dicta, locum capiunt, signoque repente<br/>
corripiunt spatia audito, limenque relinquunt,<br/>
effusi nimbo similes, simul ultima signant.<br/>
Primus abit longeque ante omnia corpora Nisus<br/>
emicat, et ventis et fulminis ocior alis;<br/>
proximus huic, longo sed proxumus intervallo,<br/>
insequitur Salius; spatio post deinde relicto<br/>
tertius Euryalus:<br/>
Euryalumque Helymus sequitur; quo deinde sub ipso<br/>
ecce volat calcemque terit iam calce Diores,<br/>
incumbens umero, spatia et si plura supersint,<br/>
transeat elapsus prior, ambiguumque relinquat.<br/>
Iamque fere spatio extremo fessique sub ipsam<br/>
finem adventabant, levi cum sanguine Nisus<br/>
labitur infelix, caesis ut forte iuvencis<br/>
fusus humum viridisque super madefecerat herbas.<br/>
Hic iuvenis iam victor ovans vestigia presso<br/>
haud tenuit titubata solo, sed pronus in ipso<br/>
concidit immundoque fimo sacroque cruore.<br/>
Non tamen Euryali, non ille oblitus amorum;<br/>
nam sese opposuit Salio per lubrica surgens;<br/>
ille autem spissa iacuit revolutus harena.<br/>
Emicat Euryalus, et munere victor amici<br/>
prima tenet, plausuque volat fremituque secundo.<br/>
Post Helymus subit, et nunc tertia palma Diores.<br/>
Hic totum caveae consessum ingentis et ora<br/>
prima patrum magnis Salius clamoribus implet,<br/>
ereptumque dolo reddi sibi poscit honorem.<br/>
Tutatur favor Euryalum, lacrimaeque decorae,<br/>
gratior et pulchro veniens in corpore virtus.<br/>
Adiuvat et magna proclamat voce Diores,<br/>
qui subiit palmae, frustraque ad praemia venit<br/>
ultima, si primi Salio reddentur honores.<br/>
Tum pater Aeneas 'Vestra' inquit 'munera vobis<br/>
certa manent, pueri, et palmam movet ordine nemo;<br/>
me liceat casus misereri insontis amici.'<br/>
Sic fatus, tergum Gaetuli immane leonis<br/>
dat Salio, villis onerosum atque unguibus aureis.<br/>
Hic Nisus, 'Si tanta' inquit 'sunt praemia victis,<br/>
et te lapsorum miseret, quae munera Niso<br/>
digna dabis, primam merui qui laude coronam,<br/>
ni me, quae Salium, fortuna inimica tulisset?<br/>
Et simul his dictis faciem ostentabat et udo<br/>
turpia membra fimo. Risit pater optimus olli<br/>
et clipeum efferri iussit, Didymaonis artem,<br/>
Neptuni sacro Danais de poste refixum.<br/>
Hoc iuvenem egregium praestanti munere donat;<br/></p>
<p>Post, ubi confecti cursus, et dona peregit:<br/>
'Nunc, si cui virtus animusque in pectore praesens,<br/>
adsit, et evinctis attollat brachia palmis.'<br/>
Sic ait, et geminum pugnae proponit honorem,<br/>
victori velatum auro vittisque iuvencum,<br/>
ensem atque insignem galeam solacia victo.<br/>
Nec mora: continuo vastis cum viribus effert<br/>
ora Dares, magnoque virum se murmure tollit;<br/>
solus qui Paridem solitus contendere contra,<br/>
idemque ad tumulum, quo maximus occubat Hector,<br/>
victorem Buten immani corpore, qui se<br/>
Bebrycia veniens Amyci de gente ferebat,<br/>
perculit, et fulva moribundum extendit harena.<br/>
Talis prima Dares caput altum in proelia tollit,<br/>
ostenditque umeros latos, alternaque iactat<br/>
brachia protendens, et verberat ictibus auras.<br/>
Quaeritur huic alius; nec quisquam ex agmine tanto<br/>
audet adire virum manibusque inducere caestus.<br/>
Ergo alacris, cunctosque putans excedere palma,<br/>
Aeneae stetit aute pedes, nec plura moratus<br/>
tum laeva taurum cornu tenet, atque ita fatur:<br/>
'Nate dea, si nemo audet se credere pugnae,<br/>
quae finis standi? Quo me decet usque teneri?<br/>
Ducere dona iube.' Cuncti simul ore fremebant<br/>
Dardanidae, reddique viro promissa iubebant.<br/></p>
<p>Hic gravis Entellum dictis castigat Acestes,<br/>
proximus ut viridante toro consederat herbae:<br/>
'Entelle, heroum quondam fortissime frustra,<br/>
tantane tam patiens nullo certamine tolli<br/>
dona sines? Ubi nunc nobis deus ille magister<br/>
requiquam memoratus Eryx? Ubi fama per omnem<br/>
Trinacriam, et spolia illa tuis pendentia tectis?'<br/>
Ille sub haec: 'Non laudis amor, nec gloria cessit<br/>
pulsa metu; sed enim gelidus tardante senecta<br/>
sanguis hebet, frigentque effetae in corpore vires.<br/>
Si mihi, quae quondam fuerat, quaque improbus iste<br/>
exsultat fidens, si nunc foret illa iuventas,<br/>
haud equidem pretio inductus pulchroque iuvenco<br/>
venissem, nec dona moror.' Sic deinde locutus<br/>
in medium geminos immani pondere caestus<br/>
proiecit, quibus acer Eryx in proelia suetus<br/>
ferre manum, duroque intendere brachia tergo.<br/>
Obstipuere animi: tantorum ingentia septem<br/>
terga boum plumbo insuto ferroque rigebant.<br/>
Ante omnes stupet ipse Dares, longeque recusat;<br/>
magnanimusque Anchisiades et pondus et ipsa<br/>
huc illuc vinclorum immensa volumina versat.<br/>
Tum senior talis referebat pectore voces:<br/>
'Quid, si quis caestus ipsius et Herculis arma<br/>
vidisset, tristemque hoc ipso in litore pugnam?<br/>
Haec germanus Eryx quondam tuus arma gerebat;—-<br/>
sanguine cernis adhuc sparsoque infecta cerebro;—-<br/>
his magnum Alciden contra stetit; his ego suetus,<br/>
dum melior vires sanguis dabat, aemula necdum<br/>
temporibus geminis canebat sparsa senectus.<br/>
Sed si nostra Dares haec Troius arma recusat,<br/>
idque pio sedet Aeneae, prohat auctor Acestes,<br/>
aequemus pugnas. Erycis tibi terga remitto;<br/>
solve metus; et tu Troianos exue caestus.'<br/>
Haec fatus, duplicem ex umeris reiecit amictum<br/>
et magnos membrorum artus, magna ossa lacertosque<br/>
exuit, atque ingens media consistit harena.<br/>
Tum satus Anchisa caestus pater extulit aequos,<br/>
et paribus palmas amborum innexuit armis.<br/>
Constitit in digitos extemplo arrectus uterque,<br/>
brachiaque ad superas interritus extulit auras.<br/>
Abduxere retro longe capita ardua ab ictu,<br/>
immiscentque manus manibus, pugnamque lacessunt.<br/>
Ille pedum melior motu, fretusque iuventa;<br/>
hic membris et mole valens, sed tarda trementi<br/>
genua labant, vastos quatit aeger anhelitus artus.<br/>
Multa viri nequiquam inter se volnera iactant,<br/>
multa cavo lateri ingeminant, et pectore vastos<br/>
dant sonitus, erratque auris et tempora circum<br/>
crebra manus, duro crepitant sub volnere malae.<br/>
Stat gravis Entellus nisuque immotus eodem,<br/>
corpore tela modo atque oculis vigilantibus exit.<br/>
Ille, velut celsam oppugnat qui molibus urbem,<br/>
aut montana sedet circum castella sub armis,<br/>
nunc hos, nunc illos aditus, omnemque pererrat<br/>
arte locum, et variis adsultibus inritus urguet.<br/>
Ostendit dextram insurgens Entellus, et alte<br/>
extulit: ille ictum venientem a vertice velox<br/>
praevidit, celerique elapsus corpore cessit.<br/>
Entellus vires in ventum effudit, et ultro<br/>
ipse gravis graviterque ad terram pondere vasto<br/>
concidit, ut quondam cava concidit aut Erymantho,<br/>
aut Ida in magna, radicibus eruta pinus.<br/>
Consurgunt studiis Teucri et Trinacria pubes;<br/>
it clamor caelo, primusque accurrit Acestes,<br/>
aequaevumque ab humo miserans attollit amicum.<br/>
At non tardatus casu neque territus heros<br/>
acrior ad pugnam redit ac vim suscitat ira.<br/>
Tum pudor incendit vires et conscia virtus,<br/>
praecipitemque Daren ardens agit aequore toto,<br/>
nunc dextra ingeminans ictus, nunc ille sinistra;<br/>
nec mora, nec requies: quam multa grandine nimbi<br/>
culminibus crepitant, sic densis ictibus heros<br/>
creber utraque manu pulsat versatque Dareta.<br/></p>
<p>Tum pater Aeneas procedere longius iras<br/>
et saevire animis Entellum haud passus acerbis;<br/>
sed finem imposuit pugnae, fessumque Dareta<br/>
eripuit mulcens dictis, ac talia fatur:<br/>
'Infelix, quae tanta animum dementia cepit?<br/>
Non vires alias conversaque numina sentis?<br/>
Cede deo.' Dixitque et proelia voce diremit.<br/>
Ast illum fidi aequales, genua aegra trahentem,<br/>
iactantemque utroque caput, crassumque cruorem<br/>
ore eiectantem mixtosque in sanguine dentes,<br/>
ducunt ad naves; galeamque ensemque vocati<br/>
accipiunt; palmam Entello taurumque relinquunt.<br/>
Hic victor, superans animis tauroque superbus:<br/>
'Nate dea, vosque haec' inquit 'cognoscite, Teucri,<br/>
et mihi quae fuerint iuvenali in corpore vires,<br/>
et qua servetis revocatum a morte Dareta.'<br/>
Dixit, et adversi contra stetit ora iuvenci,<br/>
qui donum adstabat pugnae, durosque reducta<br/>
libravit dextra media inter cornua caestus,<br/>
arduus, effractoque inlisit in ossa cerebro.<br/>
sternitur exanimisque tremens procumbit humi bos.<br/>
Ille super tales effundit pectore voces:<br/>
'Hanc tibi, Eryx, meliorem animam pro morte Daretis<br/>
persolvo; hic victor caestus artemque repono.'<br/></p>
<p>Protinus Aeneas celeri certare sagitta<br/>
invitat qui forte velint, et praemia ponit,<br/>
ingentique manu malum de nave Seresti<br/>
erigit, et volucrem traiecto in fune columbam,<br/>
quo tendant ferrum, malo suspendit ab alto.<br/>
Convenere viri, deiectamque aerea sortem<br/>
accepit galea; et primus clamore secundo<br/>
Hyrtacidae ante omnes exit locus Hippocoontis;<br/>
quem modo navali Mnestheus certamine victor<br/>
consequitur, viridi Mnestheus evinctus oliva.<br/>
Tertius Eurytion, tuus, o clarissime, frater,<br/>
Pandare, qui quondam, iussus confundere foedus,<br/>
in medios telum torsisti primus Achivos.<br/>
Extremus galeaque ima subsedit Acestes,<br/>
ausus et ipse manu iuvenum temptare laborem.<br/>
Tum validis flexos incurvant viribus arcus<br/>
pro se quisque viri, et depromunt tela pharetris.<br/>
Primaque per caelum, nervo stridente, sagitta<br/>
Hyrtacidae iuvenis volucres diverberat auras;<br/>
et venit, adversique infigitur arbore mali.<br/>
Intremuit malus, timuitque exterrita pennis<br/>
ales, et ingenti sonuerunt omnia plausu.<br/>
Post acer Mnestheus adducto constitit arcu,<br/>
alta petens, pariterque oculos telumque tetendit.<br/>
Ast ipsam miserandus avem contingere ferro<br/>
non valuit: nodos et vincula linea rupit,<br/>
quis innexa pedem malo pendebat ab alto:<br/>
illa notos atque alta volans in nubila fugit.<br/>
Tum rapidus, iamdudum arcu contenta parato<br/>
tela tenens, fratrem Eurytion in Pota vocavit,<br/>
iam vacuo laetam caelo speculatus, et alis<br/>
plaudentem nigra figit sub nube columbam.<br/>
Decidit exanimis, vitamque reliquit in astris<br/>
aetheriis, fixamque refert delapsa sagittam.<br/></p>
<p>Amissa solus palma superabat Acestes;<br/>
qui tamen aerias telum contendit in auras,<br/>
ostentans artemque pater arcumque sonantem.<br/>
Hic oculis subito obicitur magnoque futurum<br/>
augurio monstrum; docuit post exitus ingens,<br/>
seraque terrifici cecinerunt omina vates.<br/>
Namque volans liquidis in nubibus arsit harundo,<br/>
signavitque viam flammis, tenuisque recessit<br/>
consumpta in ventos, caelo ceu saepe refixa<br/>
transcurrunt crinemque volantia sidera ducunt.<br/>
Attonitis haesere animis, superosque precati<br/>
Trinacrii Teucrique viri; nec maximus omen<br/>
abnuit Aeneas; sed laetum amplexus Acesten<br/>
muneribus cumulat magnis, ac talia fatur:<br/>
'Sume, pater; nam te voluit rex magnus Olympi<br/>
talibus auspiciis exsortem ducere honores.<br/>
Ipsius Anchisae longaevi hoc munus habebis,<br/>
cratera impressum signis, quem Thracius olim<br/>
Anchisae genitori in magno munere Cisseus<br/>
ferre sui dederat monumentum et pignus amoris.'<br/>
Sic fatus cingit viridanti tempora lauro,<br/>
et primum ante omnes victorem appellat Acesten.<br/>
Nec bonus Eurytion praelato invidit honori,<br/>
quamvis solus avem caelo deiecit ab alto.<br/>
Proximus ingreditur donis, qui vincula rupit;<br/>
extremus, volucri qui fixit arundine malum.<br/></p>
<p>At pater Aeneas, nondum certamine misso,<br/>
custodem ad sese comitemque impubis Iuli<br/>
Epytiden vocat, et fidam sic fatur ad aurem:<br/>
'Vade age, et Ascanio, si iam puerile paratum<br/>
agmen habet secum, cursusque instruxit equorum,<br/>
ducat avo turmas, et sese ostendat in armis,<br/>
dic' ait. Ipse omnem longo decedere circo<br/>
infusum populum, et campos iubet esse patentes.<br/>
Incedunt pueri, pariterque ante ora parentum<br/>
frenatis lucent in equis, quos omnis euntes<br/>
Trinacriae mirata fremit Troiaeque iuventus.<br/>
omnibus in morem tonsa coma pressa corona;<br/>
cornea bina ferunt praefixa hastilia ferro;<br/>
pars levis umero pharetras; it pectore summo<br/>
flexilis obtorti per collum circulus auri.<br/>
Tres equitum numero turmae, ternique vagantur<br/>
ductores: pueri bis seni quemque secuti<br/>
agmine partito fulgent paribusque magistris.<br/>
Una acies iuvenum, ducit quam parvus ovantem<br/>
nomen avi referens Priamus,—-tua clara, Polite,<br/>
progenies, auctura Italos,—-quem Thracius albis<br/>
portat equus bicolor maculis, vestigia primi<br/>
alba pedis frontemque ostentans arduus albam.<br/>
Alter Atys, genus unde Atii duxere Latini,<br/>
parvus Atys, pueroque puer dilectus Iulo.<br/>
Extremus, formaque ante omnis pulcher, Iulus<br/>
Sidonio est invectus equo, quem candida Dido<br/>
esse sui dederat monumentum et pignus amoris.<br/>
Cetera Trinacrii pubes senioris Acestae<br/>
fertur equis.<br/>
Excipiunt plausu pavidos, gaudentque tuentes<br/>
Dardanidae, veterumque adgnoscunt ora parentum.<br/>
Postquam omnem laeti consessum oculosque suorum<br/>
lustravere in equis, signum clamore paratis<br/>
Epytides longe dedit insonuitque flagello.<br/>
Olli discurrere pares, atque agmina terni<br/>
diductis solvere choris, rursusque vocati<br/>
convertere vias infestaque tela tulere.<br/>
Inde alios ineunt cursus aliosque recursus<br/>
adversi spatiis, alternosque orbibus orbes<br/>
impediunt, pugnaeque cient simulacra sub armis;<br/>
et nunc terga fuga nudant, nunc spicula vertunt<br/>
infensi, facta pariter nunc pace feruntur.<br/>
Ut quondam Creta fertur Labyrinthus in alta<br/>
parietibus textum caecis iter, ancipitemque<br/>
mille viis habuisse dolum, qua signa sequendi<br/>
falleret indeprensus et inremeabilis error;<br/>
haud alio Teucrum nati vestigia cursu<br/>
impediunt texuntque fugas et proelia ludo,<br/>
delphinum similes, qui per maria umida nando<br/>
Carpathium Libycumque secant, [luduntque per undas.]<br/>
Hunc morem cursus atque haec certamina primus<br/>
Ascanius, Longam muris cum cingeret Albam,<br/>
rettulit, et priscos docuit celebrare Latinos,<br/>
quo puer ipse modo, secum quo Troia pubes;<br/>
Albani docuere suos; hinc maxima porro<br/>
accepit Roma, et patrium servavit honorem;<br/>
Troiaque nunc pueri, Troianum dicitur agmen.<br/>
Hac celebrata tenus sancto certamina patri.<br/></p>
<p>Hic primum fortuna fidem mutata novavit.<br/>
Dum variis tumulo referunt sollemnia ludis,<br/>
Irim de caelo misit Saturnia Iuno<br/>
Iliacam ad classem, ventosque adspirat eunti,<br/>
multa movens, necdum antiquum saturata dolorem.<br/>
Illa, viam celerans per mille coloribus arcum,<br/>
nulli visa cito decurrit tramite virgo.<br/>
Conspicit ingentem concursum, et litora lustrat,<br/>
desertosque videt portus classemque relictam.<br/>
At procul in sola secretae Troades acta<br/>
amissum Anchisen flebant, cunctaeque profundum<br/>
pontum adspectabant flentes. 'Heu tot vada fessis<br/>
et tantum superesse maris!' vox omnibus una.<br/>
Urbem orant; taedet pelagi perferre laborem.<br/>
Ergo inter medias sese haud ignara nocendi<br/>
conicit, et faciemque deae vestemque reponit;<br/>
fit Beroe, Tmarii coniunx longaeva Dorycli,<br/>
cui genus et quondam nomen natique fuissent;<br/>
ac sic Dardanidum mediam se matribus infert:<br/>
'O miserae, quas non manus' inquit 'Achaica bello<br/>
traxerit ad letum patriae sub moenibus! O gens<br/>
infelix, cui te exitio Fortuna reservat?<br/>
Septuma post Troiae exscidium iam vertitur aestas,<br/>
eum freta, cum terras omnes, tot inhospita saxa<br/>
sideraque emensae ferimur, dum per mare magnum<br/>
Italiam sequimur fugientem, et volvimur undis.<br/>
Hic Erycis fines fraterni, atque hospes Acestes:<br/>
quis prohibet muros iacere et dare civibus urbem?<br/>
O patria et rapti nequiquam ex hoste Penates,<br/>
nullane iam Troiae dicentur moenia? Nusquam<br/>
Hectoreos amnes, Xanthum et Simoenta, videbo?<br/>
Quin agite et mecum infaustas exurite puppes.<br/>
Nam mihi Cassandrae per somnum vatis imago<br/>
ardentes dare visa faces: ''Hic quaerite Troiam;<br/>
hic domus est'' inquit ''vobis.'' Iam tempus agi res,<br/>
uec tantis mora prodigiis. En quattuor arae<br/>
Neptuno; deus ipse faces animumque ministrat.'<br/>
Haec memorans, prima infensum vi corripit ignem,<br/>
sublataque procul dextra conixa coruscat,<br/>
et iacit: arrectae mentes stupefactaque corda<br/>
Iliadum. Hic una e multis, quae maxima natu,<br/>
Pyrgo, tot Priami natorum regia nutrix:<br/>
'Non Beroe vobis, non haec Rhoeteia, matres,<br/>
est Dorycli coniunx; divini signa decoris<br/>
ardentesque notate oculos; qui spiritus illi,<br/>
qui voltus, vocisque sonus, vel gressus eunti.<br/>
Ipsa egomet dudum Beroen digressa reliqui<br/>
aegram, indignantem, tali quod sola careret<br/>
munere, nec meritos Anchisae inferet honores.'<br/>
Haec effata.<br/>
At matres primo ancipites oculisque malignis<br/>
ambiguae spectare rates miserum inter amorem<br/>
praesentis terrae fatisque vocantia regna,<br/>
cum dea se paribus per caelum sustulit alis,<br/>
ingentemque fuga secuit sub nubibus arcum.<br/>
Tum vero attonitae monstris actaeque furore<br/>
conclamant, rapiuntque focis penetralibus ignem;<br/>
pars spoliant aras, frondem ac virgulta facesque<br/>
coniciunt. Furit immissis Volcanus habenis<br/>
transtra per et remos et pictas abiete puppes.<br/></p>
<p>Nuntius Anchisae ad tumulum cuneosque theatri<br/>
incensas perfert naves Eumelus, et ipsi<br/>
respiciunt atram in nimbo volitare favillam.<br/>
Primus et Ascanius, cursus ut laetus equestres<br/>
ducebat, sic acer equo turbata petivit<br/>
castra, nec exanimes possunt retinere magistri.<br/>
'Quis furor iste novus? Quo nunc, quo tenditis' inquit,<br/>
'heu, miserae cives? Non hostem inimicaque castra<br/>
Argivum, vestras spes uritis. En, ego vester<br/>
Ascanius!' Galeam ante pedes proiecit inanem,<br/>
qua ludo indutus belli simulacra ciebat;<br/>
accelerat simul Aeneas, simul agmina Teucrum.<br/>
Ast illae diversa metu per litora passim<br/>
diffugiunt, silvasque et sicubi concava furtim<br/>
saxa petunt; piget incepti lucisque, suosque<br/>
mutatae adgnoscunt, excussaque pectore Iuno est.<br/></p>
<p>Sed non idcirco flammae atque incendia vires<br/>
indomitas posuere; udo sub robore vivit<br/>
stuppa vomens tardum fumum, lentusque carinas<br/>
est vapor, et toto descendit corpore pestis,<br/>
nec vires heroum infusaque flumina prosunt.<br/>
Tum pius Aeneas umeris abscindere vestem,<br/>
auxilioque vocare deos, et tendere palmas:<br/>
'Iuppiter omnipotens, si nondum exosus ad unum<br/>
Troianos, si quid pietas antiqua labores<br/>
respicit humanos, da flammam evadere classi<br/>
nunc, Pater, et tenues Teucrum res eripe leto.<br/>
Vel tu, quod superest infesto fulmine morti,<br/>
si mereor, demitte, tuaque hic obrue dextra.'<br/>
Vix haec ediderat, cum effusis imbribus atra<br/>
tempestas sine more furit, tonitruque tremescunt<br/>
ardua terrarum et campi; ruit aethere toto<br/>
turbidus imber aqua densisque nigerrimus austris;<br/>
implenturque super puppes; semiusta madescunt<br/>
robora; restinctus donec vapor omnis, et omnes,<br/>
quattuor amissis, servatae a peste carinae.<br/></p>
<p>At pater Aeneas, casu concussus acerbo,<br/>
nunc huc ingentes, nunc illuc pectore curas<br/>
mutabat versans, Siculisne resideret arvis,<br/>
oblitus fatorum, Italasne capesseret oras.<br/>
Tum senior Nautes, unum Tritonia Pallas<br/>
quem docuit multaque insignem reddidit arte,<br/>
haec responsa dabat, vel quae portenderet ira<br/>
magna deum, vel quae fatorum posceret ordo;<br/>
isque his Aenean solatus vocibus infit:<br/>
'Nate dea, quo fata trahunt retrahuntque, sequamur;<br/>
quidquid erit, superanda omnis fortuna ferendo est.<br/>
Est tibi Dardanius divinae stirpis Acestes:<br/>
hunc cape consiliis socium et coniunge volentem;<br/>
huic trade, amissis superant qui navibus, et quos<br/>
pertaesum magni incepti rerumque tuarum est;<br/>
longaevosque senes ac fessas aequore matres,<br/>
et quidquid tecum invalidum metuensque pericli est,<br/>
delige, et his habeant terris sine moenia fessi:<br/>
urbem appellabunt permisso nomine Acestam.'<br/></p>
<p>Talibus incensus dictis senioris amici,<br/>
tum vero in curas animo diducitur omnes.<br/>
Et nox atra polum bigis subvecta tenebat:<br/>
visa dehinc caelo facies delapsa parentis<br/>
Anchisae subito tales effundere voces:<br/>
'Nate, mihi vita quondam, dum vita manebat,<br/>
care magis, nate, Iliacis exercite fatis,<br/>
imperio Iovis huc venio, qui classibus ignem<br/>
depulit, et caelo tandem miseratus ab alto est.<br/>
Consiliis pare, quae nunc pulcherrima Nautes<br/>
dat senior; lectos iuvenes, fortissima corda,<br/>
defer in Italiam; gens dura atque aspera cultu<br/>
debellanda tibi Latio est. Ditis tamen ante<br/>
infernas accede domos, et Averna per alta<br/>
congressus pete, nate, meos. Non me impia namque<br/>
Tartara habent, tristes umbrae, sed amoena piorum<br/>
concilia Elysiumque colo. Huc casta Sibylla<br/>
nigrarum multo pecudum te sanguine ducet:<br/>
tum genus omne tuum, et quae dentur moenia, disces.<br/>
Iamque vale: torquet medios Nox humida cursus,<br/>
et me saevus equis Oriens adflavit anhelis.'<br/>
Dixerat, et tenuis fugit, ceu fumus, in auras.<br/>
Aeneas, 'Quo deinde ruis, quo proripis?' inquit,<br/>
'Quem fugis, aut quis te nostris complexibus arcet?'<br/>
Haec memorans cinerem et sopitos suscitat ignes,<br/>
Pergameumque Larem et canae penetralia Vestae<br/>
farre pio et plena supplex veneratur acerra.<br/></p>
<p>Extemplo socios primumque arcessit Acesten,<br/>
et Iovis imperium et cari praecepta parentis<br/>
edocet, et quae nunc animo sententia constet.<br/>
Haud mora consiliis, nec iussa recusat Acestes.<br/>
Transcribunt urbi matres, populumque volentem<br/>
deponunt, animos nil magnae laudis egentes.<br/>
Ipsi transtra novant, flammisque ambesa reponunt<br/>
robora navigiis, aptant remosque rudentesque,<br/>
exigui numero, sed bello vivida virtus.<br/>
Interea Aeneas urbem designat aratro<br/>
sortiturque domos; hoc Ilium et haec loca Troiam<br/>
esse iubet. Gaudet regno Troianus Acestes,<br/>
indicitque forum et patribus dat iura vocatis.<br/>
Tum vicina astris, Erycino in vertice sedes<br/>
fundatur Veneri Idaliae, tumuloque sacerdos<br/>
ac lucus late sacer additur Anchiseo.<br/></p>
<p>Iamque dies epulata novem gens omnis, et aris<br/>
factus honos: placidi straverunt aequora venti,<br/>
creber et adspirans rursus vocat Auster in altum.<br/>
Exoritur procurva ingens per litora fletus;<br/>
complexi inter se noctemque diemque morantur.<br/>
Ipsae iam matres, ipsi, quibus aspera quondam<br/>
visa maris facies et non tolerabile nomen,<br/>
ire volunt, omnemque fugae perferre laborem.<br/>
Quos bonus Aeneas dictis solatur amicis,<br/>
et consanguineo lacrimans commendat Acestae.<br/>
Tris Eryci vitulos et Tempestatibus agnam<br/>
caedere deinde iubet, solvique ex ordine funem.<br/>
Ipse, caput tonsae foliis evinctus olivae,<br/>
stans procul in prora pateram tenet, extaque salsos<br/>
proiicit in fluctus ac vina liquentia fundit.<br/>
Prosequitur surgens a puppi ventus euntes.<br/>
Certatim socii feriunt mare et aequora verrunt.<br/></p>
<p>At Venus interea Neptunum exercita curis<br/>
adloquitur, talesque effundit pectore questus:<br/>
Iunonis gravis ira nec exsaturabile pectus<br/>
cogunt me, Neptune, preces descendere in omnes;<br/>
quam nec longa dies, pietas nec mitigat ulla,<br/>
nec Iovis imperio fatisque infracta quiescit.<br/>
Non media de gente Phrygum exedisse nefandis<br/>
urbem odiis satis est, nec poenam traxe per omnem:<br/>
reliquias Troiae, cineres atque ossa peremptae<br/>
insequitur: causas tanti sciat illa furoris.<br/>
Ipse mihi nuper Libycis tu testis in undis<br/>
quam molem subito excierit: maria omnia caelo<br/>
miscuit, Aeoliis nequiquam freta procellis,<br/>
in regnis hoc ausa tuis.<br/>
Per scelus ecce etiam Troianis matribus actis<br/>
exussit foede puppes, et classe subegit<br/>
amissa socios ignotae linquere terrae.<br/>
Quod superest, oro, liceat dare tuta per undas<br/>
vela tibi, liceat Laurentem attingere Thybrim:<br/>
si concessa peto, si dant ea moenia Parcae.'<br/>
Tum Saturnius haec domitor maris edidit alti:<br/>
'Fas omne est, Cytherea, meis te fidere regnis,<br/>
unde genus ducis: merui quoque; saepe furores<br/>
compressi, et rabiem tantam caelique marisque.<br/>
Nec minor in terris, Xanthum Simoentaque testor,<br/>
Aeneae mihi cura tui. Cum Troia Achilles<br/>
exanimata sequens impingeret agmina muris,<br/>
milia multa daret leto, gemerentque repleti<br/>
amnes, nec reperire viam atque evolvere posset<br/>
in mare se Xanthus, Pelidae tunc ego forti<br/>
congressum Aenean nec dis nec viribus aequis<br/>
nube cava rapui, cuperem cum vertere ab imo<br/>
structa meis manibus periurae moenia Troiae.<br/>
Nunc quoque mens eadem perstat mihi: pelle timores.<br/>
Tutus, quos optas, portus accedet Averni.<br/>
Unus erit tantum, amissum quem gurgite quaeres;<br/>
unum pro multis dabitur caput.'<br/>
His ubi laeta deae permulsit pectora dictis,<br/>
iungit equos auro genitor, spumantiaque addit<br/>
frena feris, manibusque omnes effundit habenas.<br/>
Caeruleo per summa levis volat aequora curru;<br/>
subsidunt undae, tumidumque sub axe tonanti<br/>
sternitur aequor aquis; fugiunt vasto aethere nimbi.<br/>
Tum variae comitum facies, immania cete,<br/>
et senior Glauci chorus, Inousque Palaemon,<br/>
Tritonesque citi, Phorcique exercitus omnis;<br/>
laeva tenent Thetis, et Melite, Panopeaque virgo,<br/>
Nisaee, Spioque, Thaliaque, Cymodoceque.<br/></p>
<p>Hic patris Aeneae suspensam blanda vicissim<br/>
gaudia pertemptant mentem: iubet ocius omnes<br/>
attolli malos, intendi brachia velis.<br/>
Una omnes fecere pedem pariterque sinistros,<br/>
nunc dextros solvere sinus; una ardua torquent<br/>
cornua detorquentque; ferunt sua flamina classem.<br/>
Princeps ante omnes densum Palinurus agebat<br/>
agmen; ad hunc alii cursum contendere iussi.<br/>
Iamque fere mediam caeli Nox humida metam<br/>
contigerat; placida laxabant membra quiete<br/>
sub remis fusi per dura sedilia nautae:<br/>
cum levis aetheriis delapsus Somnus ab astris<br/>
aera dimovit tenebrosum et dispulit umbras,<br/>
te, Palinure, petens, tibi somnia tristia portans<br/>
insonti; puppique deus consedit in alta,<br/>
Phorbanti similis, funditque has ore loquelas:<br/>
'Iaside Palinure, ferunt ipsa aequora classem;<br/>
aequatae spirant aurae; datur hora quieti.<br/>
Pone caput, fessosque oculos furare labori:<br/>
ipse ego paulisper pro te tua munera inibo.'<br/>
Cui vix attollens Palinurus lumina fatur:<br/>
'Mene salis placidi voltum fluctusque quietos<br/>
ignorare iubes? Mene huic confidere monstro?<br/>
Aenean credam quid enim fallacibus auris<br/>
et caelo, totiens deceptus fraude sereni?'<br/>
Talia dicta dabat, clavumque affixus et haerens<br/>
nusquam amittebat, oculosque sub astra tenebat.<br/>
Ecce deus ramum Lethaeo rore madentem,<br/>
vique soporatum Stygia, super utraque quassat<br/>
tempora, cunctantique natantia lumina solvit.<br/>
Vix primos inopina quies laxaverat artus,<br/>
et super incumbens cum puppis parte revolsa,<br/>
cumque gubernaclo, liquidas proiecit in undas<br/>
praecipitem ac socios nequiquam saepe vocantem;<br/>
ipse volans tenues se sustulit ales ad auras.<br/>
Currit iter tutum non secius aequore classis,<br/>
promissisque patris Neptuni interrita fertur.<br/>
Iamque adeo scopulos Sirenum advecta subibat,<br/>
difficiles quondam multorumque ossibus albos,<br/>
tum rauca adsiduo longe sale saxa sonabant:<br/>
cum pater amisso fluitantem errare magistro<br/>
sensit, et ipse ratem nocturnis rexit in undis,<br/>
multa gemens, casuque animum concussus amici<br/>
'O nimium caelo et pelago confise sereno,<br/>
nudus in ignota, Palinure, iacebis harena!'<br/></p>
<p><br/>
<br/>
<br/>
<a id="liber06"/></p>
<h1 id="pgepubid00015">PUBLI VERGILI MARONIS<br/></h1>
<h2 id="pgepubid00016">AENEIDOS<br/></h2>
<h3 id="pgepubid00017">LIBER VI<br/></h3>
<p>SIC fatur lacrimans, classique immittit habenas,<br/>
et tandem Euboicis Cumarum adlabitur oris.<br/>
Obvertunt pelago proras; tum dente tenaci<br/>
ancora fundabat naves, et litora curvae<br/>
praetexunt puppes. Iuvenum manus emicat ardens<br/>
litus in Hesperium; quaerit pars semina flammae<br/>
abstrusa in venis silicis, pars densa ferarum<br/>
tecta rapit silvas, inventaque flumina monstrat.<br/>
At pius Aeneas arces, quibus altus Apollo<br/>
praesidet, horrendaeque procul secreta Sibyllae<br/>
antrum immane petit, magnum cui mentem animumque<br/>
Delius inspirat vates, aperitque futura.<br/>
Iam subeunt Triviae lucos atque aurea tecta.<br/></p>
<p>Daedalus, ut fama est, fugiens Minoia regna,<br/>
praepetibus pennis ausus se credere caelo,<br/>
insuetum per iter gelidas enavit ad Arctos,<br/>
Chalcidicaque levis tandem super adstitit arce.<br/>
Redditus his primum terris, tibi, Phoebe, sacravit<br/>
remigium alarum, posuitque immania templa.<br/>
In foribus letum Androgeo: tum pendere poenas<br/>
Cecropidae iussi—-miserum!—-septena quotannis<br/>
corpora natorum; stat ductis sortibus urna.<br/>
Contra elata mari respondet Gnosia tellus:<br/>
hic crudelis amor tauri, suppostaque furto<br/>
Pasiphae, mixtumque genus prolesque biformis<br/>
Minotaurus inest, Veneris monumenta nefandae;<br/>
hic labor ille domus et inextricabilis error;<br/>
magnum reginae sed enim miseratus amorem<br/>
Daedalus ipse dolos tecti ambagesque resolvit,<br/>
caeca regens filo vestigia. Tu quoque magnam<br/>
partem opere in tanto, sineret dolor, Icare, haberes.<br/>
Bis conatus erat casus effingere in auro;<br/>
bis patriae cecidere manus. Quin protinus omnia<br/>
perlegerent oculis, ni iam praemissus Achates<br/>
adforet, atque una Phoebi Triviaeque sacerdos,<br/>
Deiphobe Glauci, fatur quae talia regi:<br/>
'Non hoc ista sibi tempus spectacula poscit;<br/>
nunc grege de intacto septem mactare iuvencos<br/>
praestiterit, totidem lectas de more bidentes.'<br/>
Talibus adfata Aenean (nec sacra morantur<br/>
iussa viri), Teucros vocat alta in templa sacerdos.<br/></p>
<p>Excisum Euboicae latus ingens rupis in antrum,<br/>
quo lati ducunt aditus centum, ostia centum;<br/>
unde ruunt totidem voces, responsa Sibyllae.<br/>
Ventum erat ad limen, cum virgo. 'Poscere fata<br/>
tempus' ait; 'deus, ecce, deus!' Cui talia fanti<br/>
ante fores subito non voltus, non color unus,<br/>
non comptae mansere comae; sed pectus anhelum,<br/>
et rabie fera corda tument; maiorque videri,<br/>
nec mortale sonans, adflata est numine quando<br/>
iam propiore dei. 'Cessas in vota precesque,<br/>
Tros' ait 'Aenea? Cessas? Neque enim ante dehiscent<br/>
attonitae magna ora domus.' Et talia fata<br/>
conticuit. Gelidus Teucris per dura cucurrit<br/>
ossa tremor, funditque preces rex pectore ab imo:<br/>
'Phoebe, graves Troiae semper miserate labores,<br/>
Dardana qui Paridis direxti tela manusque<br/>
corpus in Aeacidae, magnas obeuntia terras<br/>
tot maria intravi duce te, penitusque repostas<br/>
Massylum gentes praetentaque Syrtibus arva,<br/>
iam tandem Italiae fugientis prendimus oras;<br/>
hac Troiana tenus fuerit Fortuna secuta.<br/>
Vos quoque Pergameae iam fas est parcere genti,<br/>
dique deaeque omnes quibus obstitit Ilium et ingens<br/>
gloria Dardaniae. Tuque, O sanctissima vates,<br/>
praescia venturi, da, non indebita posco<br/>
regna meis fatis, Latio considere Teucros<br/>
errantisque deos agitataque numina Troiae.<br/>
Tum Phoebo et Triviae solido de marmore templum<br/>
instituam, festosque dies de nomine Phoebi.<br/>
Te quoque magna manent regnis penetralia nostris:<br/>
hic ego namque tuas sortes arcanaque fata,<br/>
dicta meae genti, ponam, lectosque sacrabo,<br/>
alma, viros. Foliis tantum ne carmina manda,<br/>
ne turbata volent rapidis ludibria ventis;<br/>
ipsa canas oro.' Finem dedit ore loquendi.<br/></p>
<p>At, Phoebi nondum patiens, immanis in antro<br/>
bacchatur vates, magnum si pectore possit<br/>
excussisse deum; tanto magis ille fatigat<br/>
os rabidum, fera corda domans, fingitque premendo.<br/>
Ostia iamque domus patuere ingentia centum<br/>
sponte sua, vatisque ferunt responsa per auras:<br/>
'O tandem magnis pelagi defuncte periclis!<br/>
Sed terrae graviora manent. In regna Lavini<br/>
Dardanidae venient; mitte hanc de pectore curam;<br/>
sed non et venisse volent. Bella, horrida bella,<br/>
et Thybrim multo spumantem sanguine cerno.<br/>
Non Simois tibi, nec Xanthus, nec Dorica castra<br/>
defuerint; alius Latio iam partus Achilles,<br/>
natus et ipse dea; nec Teucris addita Iuno<br/>
usquam aberit; cum tu supplex in rebus egenis<br/>
quas gentes Italum aut quas non oraveris urbes!<br/>
Causa mali tanti coniunx iterum hospita Teucris<br/>
externique iterum thalami.<br/>
Tu ne cede malis, sed contra audentior ito,<br/>
qua tua te Fortuna sinet. Via prima salutis,<br/>
quod minime reris, Graia pandetur ab urbe.'<br/></p>
<p>Talibus ex adyto dictis Cumaea Sibylla<br/>
horrendas canit ambages antroque remugit,<br/>
obscuris vera involvens: ea frena furenti<br/>
concutit, et stimulos sub pectore vertit Apollo.<br/>
Ut primum cessit furor et rabida ora quierunt,<br/>
incipit Aeneas heros: 'Non ulla laborum,<br/>
O virgo, nova mi facies inopinave surgit;<br/>
omnia praecepi atque animo mecum ante peregi.<br/>
Unum oro: quando hic inferni ianua regis<br/>
dicitur, et tenebrosa palus Acheronte refuso,<br/>
ire ad conspectum cari genitoris et ora<br/>
contingat; doceas iter et sacra ostia pandas.<br/>
Illum ego per flammas et mille sequentia tela<br/>
eripui his umeris, medioque ex hoste recepi;<br/>
ille meum comitatus iter, maria omnia mecum<br/>
atque omnes pelagique minas caelique ferebat,<br/>
invalidus, vires ultra sortemque senectae.<br/>
Quin, ut te supplex peterem et tua limina adirem,<br/>
idem orans mandata dabat. Gnatique patrisque,<br/>
alma, precor, miserere;—-potes namque omnia, nec te<br/>
nequiquam lucis Hecate praefecit Avernis;—-<br/>
si potuit Manes arcessere coniugis Orpheus,<br/>
Threicia fretus cithara fidibusque canoris,<br/>
si fratrem Pollux alterna morte redemit,<br/>
itque reditque viam totiens. Quid Thesea, magnum<br/>
quid memorem Alciden? Et mi genus ab Iove summo.'<br/></p>
<p>Talibus orabat dictis, arasque tenebat,<br/>
cum sic orsa loqui vates: 'Sate sanguine divom,<br/>
Tros Anchisiade, facilis descensus Averno;<br/>
noctes atque dies patet atri ianua Ditis;<br/>
sed revocare gradum superasque evadere ad auras,<br/>
hoc opus, hic labor est. Pauci, quos aequus amavit<br/>
Iuppiter, aut ardens evexit ad aethera virtus,<br/>
dis geniti potuere. Tenent media omnia silvae,<br/>
Cocytusque sinu labens circumvenit atro.<br/>
Quod si tantus amor menti, si tanta cupido est,<br/>
bis Stygios innare lacus, bis nigra videre<br/>
Tartara, et insano iuvat indulgere labori,<br/>
accipe, quae peragenda prius. Latet arbore opaca<br/>
aureus et foliis et lento vimine ramus,<br/>
Iunoni infernae dictus sacer; hunc tegit omnis<br/>
lucus, et obscuris claudunt convallibus umbrae.<br/>
Sed non ante datur telluris operta subire,<br/>
auricomos quam quis decerpserit arbore fetus.<br/>
Hoc sibi pulchra suum ferri Proserpina munus<br/>
instituit. Primo avulso non deficit alter<br/>
aureus, et simili frondescit virga metallo.<br/>
Ergo alte vestiga oculis, et rite repertum<br/>
carpe manu; namque ipse volens facilisque sequetur,<br/>
si te fata vocant; aliter non viribus ullis<br/>
vincere, nec duro poteris convellere ferro.<br/>
Praeterea iacet exanimum tibi corpus amici—-<br/>
heu nescis—-totamque incestat funere classem,<br/>
dum consulta petis nostroque in limine pendes.<br/>
Sedibus hunc refer ante suis et conde sepulchro.<br/>
Duc nigras pecudes; ea prima piacula sunto:<br/>
sic demum lucos Stygis et regna invia vivis<br/>
aspicies.' Dixit, pressoque obmutuit ore.<br/></p>
<p>Aeneas maesto defixus lumina voltu<br/>
ingreditur, linquens antrum, caecosque volutat<br/>
eventus animo secum. Cui fidus Achates<br/>
it comes, et paribus curis vestigia figit.<br/>
Multa inter sese vario sermone serebant,<br/>
quem socium exanimem vates, quod corpus humandum<br/>
diceret. Atque illi Misenum in litore sicco,<br/>
ut venere, vident indigna morte peremptum,<br/>
Misenum Aeoliden, quo non praestantior alter<br/>
aere ciere viros, Martemque accendere cantu.<br/>
Hectoris hic magni fuerat comes, Hectora circum<br/>
et lituo pugnas insignis obibat et hasta:<br/>
postquam illum vita victor spoliavit Achilles,<br/>
Dardanio Aeneae sese fortissimus heros<br/>
addiderat socium, non inferiora secutus.<br/>
Sed tum, forte cava dum personat aequora concha,<br/>
demens, et cantu vocat in certamina divos,<br/>
aemulus exceptum Triton, si credere dignum est,<br/>
inter saxa virum spumosa inmerserat unda.<br/>
Ergo omnes magno circum clamore fremebant,<br/>
praecipue pius Aeneas. Tum iussa Sibyllae,<br/>
haud mora, festinant flentes, aramque sepulchri<br/>
congerere arboribus caeloque educere certant.<br/>
Itur in antiquam silvam, stabula alta ferarum;<br/>
procumbunt piceae, sonat icta securibus ilex,<br/>
fraxineaeque trabes cuneis et fissile robur<br/>
scinditur, advolvunt ingentis montibus ornos.<br/></p>
<p>Nec non Aeneas opera inter talia primus<br/>
hortatur socios, paribusque accingitur armis.<br/>
Atque haec ipse suo tristi cum corde volutat,<br/>
aspectans silvam inmensam, et sic voce precatur:<br/>
'Si nunc se nobis ille aureus arbore ramus<br/>
ostendat nemore in tanto, quando omnia vere<br/>
heu nimium de te vates, Misene, locuta est.'<br/>
Vix ea fatus erat, geminae cum forte columbae<br/>
ipsa sub ora viri caelo venere volantes,<br/>
et viridi sedere solo. Tum maximus heros<br/>
maternas agnoscit aves, laetusque precatur:<br/>
'Este duces, O, si qua via est, cursumque per auras<br/>
dirigite in lucos, ubi pinguem dives opacat<br/>
ramus humum. Tuque, O, dubiis ne defice rebus,<br/>
diva parens.' Sic effatus vestigia pressit,<br/>
observans quae signa ferant, quo tendere pergant.<br/>
Pascentes illae tantum prodire volando,<br/>
quantum acie possent oculi servare sequentum.<br/>
Inde ubi venere ad fauces grave olentis Averni,<br/>
tollunt se celeres, liquidumque per aera lapsae<br/>
sedibus optatis geminae super arbore sidunt,<br/>
discolor unde auri per ramos aura refulsit.<br/>
Quale solet silvis brumali frigore viscum<br/>
fronde virere nova, quod non sua seminat arbos,<br/>
et croceo fetu teretis circumdare truncos,<br/>
talis erat species auri frondentis opaca<br/>
ilice, sic leni crepitabat brattea vento.<br/>
Corripit Aeneas extemplo avidusque refringit<br/>
cunctantem, et vatis portat sub tecta Sibyllae.<br/></p>
<p>Nec minus interea Misenum in litore Teucri<br/>
flebant, et cineri ingrato suprema ferebant.<br/>
Principio pinguem taedis et robore secto<br/>
ingentem struxere pyram, cui frondibus atris<br/>
intexunt latera, et ferales ante cupresios<br/>
constituunt, decorantque super fulgentibus armis.<br/>
Pars calidos latices et aena undantia flammis<br/>
expediunt, corpusque lavant frigentis et unguunt.<br/>
Fit gemitus. Tum membra toro defleta reponunt,<br/>
purpureasque super vestes, velamina nota,<br/>
coniciunt. Pars ingenti subiere feretro,<br/>
triste ministerium, et subiectam more parentum<br/>
aversi tenuere facem. Congesta cremantur<br/>
turea dona, dapes, fuso crateres olivo.<br/>
Postquam conlapsi cineres et flamma quievit<br/>
reliquias vino et bibulam lavere favillam,<br/>
ossaque lecta cado texit Corynaeus aeno.<br/>
Idem ter socios pura circumtulit unda,<br/>
spargens rore levi et ramo felicis olivae,<br/>
lustravitque viros, dixitque novissima verba.<br/>
At pius Aeneas ingenti mole sepulcrum<br/>
imponit, suaque arma viro, remumque tubamque,<br/>
monte sub aerio, qui nunc ''Misenus'' ab illo<br/>
dicitur, aeternumque tenet per saecula nomen.<br/></p>
<p>His actis, propere exsequitur praecepta Sibyllae.<br/>
Spelunca alta fuit vastoque immanis hiatu,<br/>
scrupea, tuta lacu nigro nemorumque tenebris,<br/>
quam super haud ullae poterant impune volantes<br/>
tendere iter pennis—-talis sese halitus atris<br/>
faucibus effundens supera ad convexa ferebat:<br/>
[unde locum Grai dixerunt nomine Aornon.]<br/>
quattuor hic primum nigrantis terga iuvencos<br/>
constituit, frontique invergit vina sacerdos;<br/>
et summas carpens media inter cornua saetas<br/>
ignibus imponit sacris, libamina prima,<br/>
voce vocans Hecaten, Caeloque Ereboque potentem.<br/>
Supponunt alii cultros, tepidumque cruorem<br/>
suscipiunt pateris. Ipse atri velleris agnam<br/>
Aeneas matri Eumenidum magnaeque sorori<br/>
ense ferit, sterilemque tibi. Proserpina, vaccam.<br/>
Tum Stygio regi nocturnas inchoat aras,<br/>
et solida imponit taurorum viscera flammis,<br/>
pingue superque oleum infundens ardentibus extis.<br/>
Ecce autem, primi sub lumina solis et ortus,<br/>
sub pedibus mugire solum, et iuga coepta moveri<br/>
silvarum, visaeque canes ululare per umbram,<br/>
adventante dea. 'Procul O procul este, profani,'<br/>
conclamat vates, 'totoque absistite luco;<br/>
tuque invade viam, vaginaque eripe ferrum:<br/>
nunc animis opus, Aenea, nunc pectore firmo.'<br/>
Tantum effata, furens antro se immisit aperto;<br/>
ille ducem haud timidis vadentem passibus aequat.<br/></p>
<p>Di, quibus imperium est animarum, umbraeque silentes,<br/>
et Chaos, et Phlegethon, loca nocte tacentia late,<br/>
sit mihi fas audita loqui; sit numine vestro<br/>
pandere res alta terra et caligine mersas!<br/></p>
<p>Ibant obscuri sola sub nocte per umbram,<br/>
perque domos Ditis vacuas et inania regna:<br/>
quale per incertam lunam sub luce maligna<br/>
est iter in silvis, ubi caelum condidit umbra<br/>
Iuppiter, et rebus nox abstulit atra colorem.<br/>
Vestibulum ante ipsum, primisque in faucibus Orci<br/>
Luctus et ultrices posuere cubilia Curae;<br/>
pallentesque habitant Morbi, tristisque Senectus,<br/>
et Metus, et malesuada Fames, ac turpis Egestas,<br/>
terribiles visu formae: Letumque, Labosque;<br/>
tum consanguineus Leti Sopor, et mala mentis<br/>
Gaudia, mortiferumque adverso in limine Bellum,<br/>
ferreique Eumenidum thalami, et Discordia demens,<br/>
vipereum crinem vittis innexa cruentis.<br/></p>
<p>In medio ramos annosaque brachia pandit<br/>
ulmus opaca, ingens, quam sedem Somnia volgo<br/>
Pana tenere ferunt, foliisque sub omnibus haerent.<br/>
Multaque praeterea variarum monstra ferarum:<br/>
Centauri in foribus stabulant, Scyllaeque biformes,<br/>
et centumgeminus Briareus, ac belua Lernae<br/>
horrendum stridens, flammisque armata Chimaera,<br/>
Gorgones Harpyiaeque et forma tricorporis umbrae.<br/>
Corripit hic subita trepidus formidine ferrum<br/>
Aeneas, strictamque aciem venientibus offert,<br/>
et, ni docta comes tenues sine corpore vitas<br/>
admoneat volitare cava sub imagine formae,<br/>
inruat, et frustra ferro diverberet umbras.<br/></p>
<p>Hinc via, Tartarei quae fert Acherontis ad undas.<br/>
Turbidus hic caeno vastaque voragine gurges<br/>
aestuat, atque omnem Cocyto eructat harenam.<br/>
Portitor has horrendus aquas et flumina servat<br/>
terribili squalore Charon, cui plurima mento<br/>
canities inculta iacet; stant lumina flamma,<br/>
sordidus ex umeris nodo dependet amictus.<br/>
Ipse ratem conto subigit, velisque ministrat,<br/>
et ferruginea subvectat corpora cymba,<br/>
iam senior, sed cruda deo viridisque senectus.<br/>
Huc omnis turba ad ripas effusa ruebat,<br/>
matres atque viri, defunctaque corpora vita<br/>
magnanimum heroum, pueri innuptaeque puellae,<br/>
impositique rogis iuvenes ante ora parentum:<br/>
quam multa in silvis autumni frigore primo<br/>
lapsa cadunt folia, aut ad terram gurgite ab alto<br/>
quam multae glomerantur aves, ubi frigidus annus<br/>
trans pontum fugat, et terris immittit apricis.<br/>
Stabant orantes primi transmittere cursum,<br/>
tendebantque manus ripae ulterioris amore.<br/>
Navita sed tristis nunc hos nunc accipit illos,<br/>
ast alios longe submotos arcet harena.<br/>
Aeneas, miratus enim motusque tumultu,<br/>
'Dic' ait 'O virgo, quid volt concursus ad amnem?<br/>
Quidve petunt animae, vel quo discrimine ripas<br/>
hae linquunt, illae remis vada livida verrunt?'<br/>
Olli sic breviter fata est longaeva sacerdos:<br/>
'Anchisa generate, deum certissima proles,<br/>
Cocyti stagna alta vides Stygiamque paludem,<br/>
di cuius iurare timent et fallere numen.<br/>
Haec omnis, quam cernis, inops inhumataque turba est;<br/>
portitor ille Charon; hi, quos vehit unda, sepulti.<br/>
Nec ripas datur horrendas et rauca fluenta<br/>
transportare prius quam sedibus ossa quierunt.<br/>
Centum errant annos volitantque haec litora circum;<br/>
tum demum admissi stagna exoptata revisunt.'<br/>
Constitit Anchisa satus et vestigia pressit,<br/>
multa putans, sortemque animo miseratus iniquam.<br/>
Cernit ibi maestos et mortis honore carentes<br/>
Leucaspim et Lyciae ductorem classis Oronten,<br/>
quos, simul ab Troia ventosa per aequora vectos,<br/>
obruit Auster, aqua involvens navemque virosque.<br/></p>
<p>Ecce gubernator sese Palinurus agebat,<br/>
qui Libyco nuper cursu, dum sidera servat,<br/>
exciderat puppi mediis effusus in undis.<br/>
Hunc ubi vix multa maestum cognovit in umbra,<br/>
sic prior adloquitur: 'Quis te, Palinure, deorum<br/>
eripuit nobis, medioque sub aequore mersit?<br/>
Dic age. Namque mihi, fallax haud ante repertus,<br/>
hoc uno responso animum delusit Apollo,<br/>
qui fore te ponto incolumem, finesque canebat<br/>
venturum Ausonios. En haec promissa fides est?'<br/>
Ille autem: 'Neque te Phoebi cortina fefellit,<br/>
dux Anchisiade, nec me deus aequore mersit.<br/>
Namque gubernaclum multa vi forte revolsum,<br/>
cui datus haerebam custos cursusque regebam,<br/>
praecipitans traxi mecum. Maria aspera iuro<br/>
non ullum pro me tantum cepisse timorem,<br/>
quam tua ne, spoliata armis, excussa magistro,<br/>
deficeret tantis navis surgentibus undis.<br/>
Tris Notus hibernas immensa per aequora noctes<br/>
vexit me violentus aqua; vix lumine quarto<br/>
prospexi Italiam summa sublimis ab unda.<br/>
Paulatim adnabam terrae; iam tuta tenebam,<br/>
ni gens crudelis madida cum veste gravatum<br/>
prensantemque uncis manibus capita aspera montis<br/>
ferro invasisset, praedamque ignara putasset.<br/>
Nunc me fluctus habet, versantque in litore venti.<br/>
Quod te per caeli iucundum lumen et auras,<br/>
per genitorem oro, per spes surgentis Iuli,<br/>
eripe me his, invicte, malis: aut tu mihi terram<br/>
inice, namque potes, portusque require Velinos;<br/>
aut tu, si qua via est, si quam tibi diva creatrix<br/>
ostendit—-neque enim, credo, sine numine divom<br/>
flumina tanta paras Stygiamque innare paludem—-<br/>
da dextram misero, et tecum me tolle per undas,<br/>
sedibus ut saltem placidis in morte quiescam.<br/>
Talia fatus erat, coepit cum talia vates:<br/>
'Unde haec, o Palinure, tibi tam dira cupido?<br/>
Tu Stygias inhumatus aquas amnemque severum<br/>
Eumenidum aspicies, ripamve iniussus adibis?<br/>
Desine fata deum flecti sperare precando.<br/>
Sed cape dicta memor, duri solatia casus.<br/>
Nam tua finitimi, longe lateque per urbes<br/>
prodigiis acti caelestibus, ossa piabunt,<br/>
et statuent tumulum, et tumulo sollemnia mittent,<br/>
aeternumque locus Palinuri nomen habebit.'<br/>
His dictis curae emotae, pulsusque parumper<br/>
corde dolor tristi: gaudet cognomine terrae.<br/></p>
<p>Ergo iter inceptum peragunt fluvioque propinquant.<br/>
Navita quos iam inde ut Stygia prospexit ab unda<br/>
per tacitum nemus ire pedemque advertere ripae,<br/>
sic prior adgreditur dictis, atque increpat ultro:<br/>
'Quisquis es, armatus qui nostra ad flumina tendis,<br/>
fare age, quid venias, iam istinc, et comprime gressum.<br/>
Umbrarum hic locus est, somni noctisque soporae;<br/>
corpora viva nefas Stygia vectare carina.<br/>
Nec vero Alciden me sum laetatus euntem<br/>
accepisse lacu, nec Thesea Pirithoumque,<br/>
dis quamquam geniti atque invicti viribus essent.<br/>
Tartareum ille manu custodem in vincla petivit,<br/>
ipsius a solio regis, traxitque trementem;<br/>
hi dominam Ditis thalamo deducere adorti.'<br/>
Quae contra breviter fata est Amphrysia vates:<br/>
'Nullae hic insidiae tales; absiste moveri;<br/>
nec vim tela ferunt; licet ingens ianitor antro<br/>
aeternum latrans exsanguis terreat umbras,<br/>
casta licet patrui servet Proserpina limen.<br/>
Troius Aeneas, pietate insignis et armis,<br/>
ad genitorem imas Erebi descendit ad umbras.<br/>
Si te nulla movet tantae pietatis imago,<br/>
at ramum hunc' (aperit ramum, qui veste latebat)<br/>
'adgnoscas.' Tumida ex ira tum corda residunt.<br/>
Nec plura his. Ille admirans venerabile donum<br/>
fatalis virgae, longo post tempore visum,<br/>
caeruleam advertit puppim, ripaeque propinquat.<br/>
Inde alias animas, quae per iuga longa sedebant,<br/>
deturbat, laxatque foros; simul accipit alveo<br/>
ingentem Aenean. Gemuit sub pondere cymba<br/>
sutilis, et multam accepit rimosa paludem.<br/>
Tandem trans fluvium incolumis vatemque virumque<br/>
informi limo glaucaque exponit in ulva.<br/></p>
<p>Cerberus haec ingens latratu regna trifauci<br/>
personat, adverso recubans immanis in antro.<br/>
Cui vates, horrere videns iam colla colubris,<br/>
melle soporatam et medicatis frugibus offam<br/>
obicit. Ille fame rabida tria guttura pandens<br/>
corripit obiectam, atque immania terga resolvit<br/>
fusus humi, totoque ingens extenditur antro.<br/>
Occupat Aeneas aditum custode sepulto,<br/>
evaditque celer ripam inremeabilis undae.<br/></p>
<p>Continuo auditae voces, vagitus et ingens,<br/>
infantumque animae flentes in limine primo,<br/>
quos dulcis vitae exsortes et ab ubere raptos<br/>
abstulit atra dies et funere mersit acerbo;<br/>
hos iuxta falso damnati crimine mortis.<br/>
Nec vero hae sine sorte datae, sine iudice, sedes:<br/>
quaesitor Minos urnam movet; ille silentum<br/>
conciliumque vocat vitasque et crimina discit.<br/>
Proxuma deinde tenent maesti loca, qui sibi letum<br/>
insontes peperere manu, lucemque perosi<br/>
proiecere animas. Quam vellent aethere in alto<br/>
nunc et pauperiem et duros perferre labores!<br/>
Fas obstat, tristisque palus inamabilis undae<br/>
alligat, et noviens Styx interfusa coercet.<br/>
Nec procul hinc partem fusi monstrantur in omnem<br/>
lugentes campi: sic illos nomine dicunt.<br/>
Hic, quos durus amor crudeli tabe peredit,<br/>
secreti celant calles et myrtea circum<br/>
silva tegit; curae non ipsa in morte relinquunt.<br/>
His Phaedram Procrimque locis, maestamque Eriphylen<br/>
crudelis nati monstrantem volnera, cernit,<br/>
Evadnenque et Pasiphaen; his Laodamia<br/>
it comes, et iuvenis quondam, nunc femina, Caeneus,<br/>
rursus et in veterem fato revoluta figuram.<br/>
Inter quas Phoenissa recens a volnere Dido<br/>
errabat silva in magna; quam Troius heros<br/>
ut primum iuxta stetit adgnovitque per umbras<br/>
obscuram, qualem primo qui surgere mense<br/>
aut videt, aut vidisse putat per nubila lunam,<br/>
demisit lacrimas, dulcique adfatus amore est:<br/>
'Infelix Dido, verus mihi nuntius ergo<br/>
venerat exstinctam, ferroque extrema secutam?<br/>
Funeris heu tibi causa fui? Per sidera iuro,<br/>
per superos, et si qua fides tellure sub ima est,<br/>
invitus, regina, tuo de litore cessi.<br/>
Sed me iussa deum, quae nunc has ire per umbras,<br/>
per loca senta situ cogunt noctemque profundam,<br/>
imperiis egere suis; nec credere quivi<br/>
hunc tantum tibi me discessu ferre dolorem.<br/>
Siste gradum, teque aspectu ne subtrahe nostro.<br/>
Quem fugis? Extremum fato, quod te adloquor, hoc est.'<br/>
Talibus Aeneas ardentem et torva tuentem<br/>
lenibat dictis animum, lacrimasque ciebat.<br/>
Illa solo fixos oculos aversa tenebat,<br/>
nec magis incepto voltum sermone movetur,<br/>
quam si dura silex aut stet Marpesia cautes.<br/>
landem corripuit sese, atque inimica refugit<br/>
in nemus umbriferum, coniunx ubi pristinus illi<br/>
respondet curis aequatque Sychaeus amorem.<br/>
Nec minus Aeneas, casu concussus iniquo,<br/>
prosequitur lacrimis longe, et miseratur euntem.<br/></p>
<p>Inde datum molitur iter. Iamque arva tenebant<br/>
ultima, quae bello clari secreta frequentant.<br/>
Hic illi occurrit Tydeus, hic inclutus armis<br/>
Parthenopaeus et Adrasti pallentis imago;<br/>
hic multum fleti ad superos belloque caduci<br/>
Dardanidae, quos ille omnes longo ordine cernens<br/>
ingemuit, Glaucumque Medontaque Thersilochumque,<br/>
tris Antenoridas, Cererique sacrum Polyphoeten,<br/>
Idaeumque, etiam currus, etiam arma tenentem.<br/>
circumstant animae dextra laevaque frequentes;<br/>
nec vidisse semel satis est; iuvat usque morari,<br/>
et conferre gradum, et veniendi discere causas.<br/>
At Danaum proceres Agamemnoniaeque phalanges<br/>
ut videre virum fulgentiaque arma per umbras,<br/>
ingenti trepidare metu; pars vertere terga,<br/>
ceu quondam petiere rates; pars tollere vocem<br/>
exiguam, inceptus clamor frustratur hiantes.<br/></p>
<p>Atque hic Priamiden laniatum corpore toto<br/>
Deiphobum videt et lacerum crudeliter ora,<br/>
ora manusque ambas, populataque tempora raptis<br/>
auribus, et truncas inhonesto volnere nares.<br/>
Vix adeo adgnovit pavitantem et dira tegentem<br/>
supplicia, et notis compellat vocibus ultro:<br/>
'Deiphobe armipotens, genus alto a sanguine Teucri<br/>
quis tam crudeles optavit sumere poenas?<br/>
Cui tantum de te licuit? Mihi fama suprema<br/>
nocte tulit fessum vasta te caede Pelasgum<br/>
procubuisse super confusae stragis acervum.<br/>
Tunc egomet tumulum Rhoeteo litore inanem<br/>
constitui, et magna Manes ter voce vocavi.<br/>
Nomen et arma locum servant; te, amice, nequivi<br/>
conspicere, et patria decedens ponere terra.'<br/>
Ad quae Priamides: 'Nihil O tibi amice relictum;<br/>
omnia Deiphobo solvisti et funeris umbris.<br/>
Sed me fata mea et scelus exitiale Lacaenae<br/>
his mersere malis; illa haec monumenta reliquit.<br/>
Namque ut supremam falsa inter gaudia noctem<br/>
egerimus, nosti; et nimium meminisse necesse est.<br/>
Cum fatalis equus saltu super ardua venit<br/>
Pergama, et armatum peditem gravis attulit alvo,<br/>
illa, chorum simulans, evantes orgia circum<br/>
ducebat Phrygias; flammam media ipsa tenebat<br/>
ingentem, et summa Danaos ex arce vocabat.<br/>
Tum me, confectum curis somnoque gravatum,<br/>
infelix habuit thalamus, pressitque iacentem<br/>
dulcis et alta quies placidaeque simillima morti<br/>
Egregia interea coniunx arma omnia tectis<br/>
amovet, et fidum capiti subduxerat ensem;<br/>
intra tecta vocat Menelaum, et limina pandit,<br/>
scilicet id magnum sperans fore munus amanti,<br/>
et famam exstingui veterum sic posse malorum.<br/>
Quid moror? Inrumpunt thalamo; comes additur una<br/>
hortator scelerum Aeolides. Di, talia Grais<br/>
instaurate, pio si poenas ore reposco!<br/>
Sed te qui vivum casus, age, fare vicissim,<br/>
attulerint. Pelagine venis erroribus actus,<br/>
an monitu divom? An quae te Fortuna fatigat,<br/>
ut tristes sine sole domos, loca turbida, adires?'<br/></p>
<p>Hac vice sermonum roseis Aurora quadrigis<br/>
iam medium aetherio cursu traiecerat axem;<br/>
et fors omne datum traherent per talia tempus;<br/>
sed comes admonuit, breviterque adfata Sibylla est:<br/>
'Nox ruit, Aenea; nos flendo ducimus horas.<br/>
Hic locus est, partes ubi se via findit in ambas:<br/>
dextera quae Ditis magni sub moenia tendit,<br/>
hac iter Elysium nobis; at laeva malorum<br/>
exercet poenas, et ad impia Tartara mittit.'<br/>
Deiphobus contra: 'Ne saevi, magna sacerdos;<br/>
discedam, explebo numerum, reddarque tenebris.<br/>
I decus, i, nostrum; melioribus utere fatis!'<br/>
Tantum effatus, et in verbo vestigia torsit.<br/></p>
<p>Respicit Aeneas subito, et sub rupe sinistra<br/>
moenia lata videt, triplici circumdata muro,<br/>
quae rapidus flammis ambit torrentibus amnis,<br/>
Tartareus Phlegethon, torquetque sonantia saxa.<br/>
Porta adversa ingens, solidoque adamante columnae,<br/>
vis ut nulla virum, non ipsi exscindere bello<br/>
caelicolae valeant; stat ferrea turris ad auras,<br/>
Tisiphoneque sedens, palla succincta cruenta,<br/>
vestibulum exsomnis servat noctesque diesque,<br/>
Hinc exaudiri gemitus, et saeva sonare<br/>
verbera; tum stridor ferri, tractaeque catenae.<br/>
Constitit Aeneas, strepitumque exterritus hausit.<br/>
'Quae scelerum facies, O virgo, effare; quibusve<br/>
urguentur poenis? Quis tantus plangor ad auras?'<br/>
Tum vates sic orsa loqui: 'Dux inclute Teucrum,<br/>
nulli fas casto sceleratum insistere limen;<br/>
sed me cum lucis Hecate praefecit Avernis,<br/>
ipsa deum poenas docuit, perque omnia duxit.<br/>
Gnosius haec Rhadamanthus habet, durissima regna,<br/>
castigatque auditque dolos, subigitque fateri,<br/>
quae quis apud superos, furto laetatus inani,<br/>
distulit in seram commissa piacula mortem.<br/>
Continuo sontes ultrix accincta flagello<br/>
Tisiphone quatit insultans, torvosque sinistra<br/>
intentans angues vocat agmina saeva sororum.<br/>
Tum demum horrisono stridentes cardine sacrae<br/>
panduntur portae. Cernis custodia qualis<br/>
vestibulo sedeat, facies quae limina servet?<br/>
Quinquaginta atris immanis hiatibus Hydra<br/>
saevior intus habet sedem. Tum Tartarus ipse<br/>
bis patet in praeceps tantum tenditque sub umbras,<br/>
quantus ad aetherium caeli suspectus Olympum.<br/>
Hic genus antiquum Terrae, Titania pubes,<br/>
fulmine deiecti fundo volvuntur in imo.<br/>
'Hic et Aloidas geminos immania vidi<br/>
corpora, qui manibus magnum rescindere caelum<br/>
adgressi, superisque Iovem detrudere regnis.<br/>
Vidi et crudeles dantem Salmonea poenas,<br/>
dum flammas Iovis et sonitus imitatur Olympi.<br/>
Quattuor hic invectus equis et lampada quassans<br/>
per Graium populos mediaeque per Elidis urbem<br/>
ibat ovans, divomque sibi poscebat honorem,—-<br/>
demens, qui nimbos et non imitabile fulmen<br/>
aere et cornipedum pulsu simularet equorum.<br/>
At pater omnipotens densa inter nubila telum<br/>
contorsit, non ille faces nec fumea taedis<br/>
lumina, praecipitemque immani turbine adegit.<br/>
Nec non et Tityon, Terrae omniparentis alumnum,<br/>
cernere erat, per tota novem cui iubera corpus<br/>
porrigitur, rostroque immanis voltur obunco<br/>
immortale iecur tondens fecundaque poenis<br/>
viscera, rimaturque epulis, habitatque sub alto<br/>
pectore, nec fibris requies datur ulla renatis.<br/>
[Quid memorem Lapithas, Ixiona Pirithoumque?]<br/>
quos super atra silex iam iam lapsura cadentique<br/>
imminet adsimilis; lucent genialibus altis<br/>
aurea fulcra toris, epulaeque ante ora paratae<br/>
regifico luxu; Furiarum maxima iuxta<br/>
accubat, et manibus prohibet contingere mensas,<br/>
exsurgitque facem attollens, atque intonat ore.<br/>
'Hic, quibus invisi fratres, dum vita manebat,<br/>
pulsatusve parens, et fraus innexa clienti,<br/>
aut qui divitiis soli incubuere repertis,<br/>
nec partem posuere suis (quae maxima turba est),<br/>
quique ob adulterium caesi, quique arma secuti<br/>
impia nec veriti dominorum fallere dextras,<br/>
inclusi poenam exspectant. Ne quaere doceri<br/>
quam poenam, aut quae forma viros fortunave mersit.<br/>
Saxum ingens volvunt alii, radiisque rotarum<br/>
districti pendent; sedet, aeternumque sedebit,<br/>
infelix Theseus; Phlegyasque miserrimus omnis<br/>
admonet, et magna testatur voce per umbras:<br/>
''Discite iustitiam moniti, et non temnere divos.''<br/>
Vendidit hic auro patriam, dominumque potentem<br/>
imposuit; fixit leges pretio atque refixit;<br/>
hic thalamum invasit natae vetitosque hymenaeos;<br/>
ausi omnes immane nefas, ausoque potiti.<br/>
Non, mihi si linguae centum sint oraque centum,<br/>
ferrea vox, omnis scelerum comprendere formas,<br/>
omnia poenarum percurrere nomina possim.'<br/></p>
<p>Haec ubi dicta dedit Phoebi longaeva sacerdos:<br/>
'Sed iam age, carpe viam et susceptum perfice munus;<br/>
adceleremus' ait; 'Cyclopum educta caminis<br/>
moenia conspicio atque adverso fornice portas,<br/>
haec ubi nos praecepta iubent deponere dona.'<br/>
Dixerat, et pariter, gressi per opaca viarum,<br/>
corripiunt spatium medium, foribusque propinquant.<br/>
Occupat Aeneas aditum, corpusque recenti<br/>
spargit aqua, ramumque adverso in limine figit.<br/></p>
<p>His demum exactis, perfecto munere divae,<br/>
devenere locos laetos et amoena virecta<br/>
fortunatorum nemorum sedesque beatas.<br/>
Largior hic campos aether et lumine vestit<br/>
purpureo, solemque suum, sua sidera norunt.<br/>
Pars in gramineis exercent membra palaestris,<br/>
contendunt ludo et fulva luctantur harena;<br/>
pars pedibus plaudunt choreas et carmina dicunt.<br/>
Nec non Threicius longa cum veste sacerdos<br/>
obloquitur numeris septem discrimina vocum,<br/>
iamque eadem digitis, iam pectine pulsat eburno.<br/>
Hic genus antiquum Teucri, pulcherrima proles,<br/>
magnanimi heroes, nati melioribus annis,<br/>
Ilusque Assaracusque et Troiae Dardanus auctor.<br/>
Arma procul currusque virum miratur inanes.<br/>
Stant terra defixae hastae, passimque soluti<br/>
per campum pascuntur equi. Quae gratia currum<br/>
armorumque fuit vivis, quae cura nitentis<br/>
pascere equos, eadem sequitur tellure repostos.<br/>
Conspicit, ecce, alios dextra laevaque per herbam<br/>
vescentis, laetumque choro paeana canentis<br/>
inter odoratum lauri nemus, unde superne<br/>
plurimus Eridani per silvam volvitur amnis.<br/>
Hic manus ob patriam pugnando volnera passi,<br/>
quique sacerdotes casti, dum vita manebat,<br/>
quique pii vates et Phoebo digna locuti,<br/>
inventas aut qui vitam excoluere per artes,<br/>
quique sui memores alios fecere merendo,<br/>
omnibus his nivea cinguntur tempora vitta.<br/>
Quos circumfusos sic est adfata Sybilla,<br/>
Musaeum ante omnes, medium nam plurima turba<br/>
hunc habet, atque umeris exstantem suspicit altis:<br/>
'Dicite, felices animae, tuque, optime vates,<br/>
quae regio Anchisen, quis habet locus? Illius ergo<br/>
venimus, et magnos Erebi transnavimus amnes.'<br/>
Atque huic responsum paucis ita reddidit heros:<br/>
'Nulli certa domus; lucis habitamus opacis,<br/>
riparumque toros et prata recentia rivis<br/>
incolimus. Sed vos, si fert ita corde voluntas,<br/>
hoc superate iugum; et facili iam tramite sistam.'<br/>
Dixit, et ante tulit gressum, camposque nitentis<br/>
desuper ostentat; dehinc summa cacumina linquunt.<br/></p>
<p>At pater Anchises penitus convalle virenti<br/>
inclusas animas superumque ad lumen ituras<br/>
lustrabat studio recolens, omnemque suorum<br/>
forte recensebat numerum carosque nepotes,<br/>
fataque fortunasque virum moresque manusque.<br/>
Isque ubi tendentem adversum per gramina videt<br/>
Aenean, alacris palmas utrasque tetendit,<br/>
effusaeque genis lacrimae, et vox excidit ore:<br/>
'Venisti tandem, tuaque exspectata parenti<br/>
vicit iter durum pietas? Datur ora tueri,<br/>
nate, tua, et notas audire et reddere voces?<br/>
Sic equidem ducebam animo rebarque futurum,<br/>
tempora dinumerans' nec me mea cura fefellit.<br/>
Quas ego te terras et quanta per aequora vectum<br/>
accipio! quantis iactatum, nate, periclis!<br/>
Quam metui, ne quid Libyae tibi regna nocerent!'<br/>
Ille autem: 'Tua me, genitor, tua tristis imago,<br/>
saepius occurrens, haec limina tendere adegit:<br/>
stant sale Tyrrheno classes. Da iungere dextram,<br/>
da, genitor, teque amplexu ne subtrahe nostro.'<br/>
Sic memorans, largo fletu simul ora rigabat.<br/>
Ter conatus ibi collo dare brachia circum,<br/>
ter frustra comprensa manus effugit imago,<br/>
[par levibus ventis volucrique simillima somno.]<br/></p>
</body></html>
