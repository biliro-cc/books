<?xml version='1.0' encoding='utf-8'?>
<!DOCTYPE html PUBLIC '-//W3C//DTD XHTML 1.1//EN' 'http://www.w3.org/TR/xhtml11/DTD/xhtml11.dtd'>
<html xmlns="http://www.w3.org/1999/xhtml">
<head>
<meta name="generator" content="HTML Tidy for HTML5 for Linux version 5.6.0"/>
<meta http-equiv="Content-Type" content="application/xhtml+xml; charset=utf-8"/>
<title>Virgil's Aeneid in Latin</title>




<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta name="generator" content="Ebookmaker 0.11.30 by Project Gutenberg"/>
</head>
<body class="x-ebookmaker"><h1 id="pgepubid00021">PUBLI VERGILI MARONIS<br/></h1>
<h2 id="pgepubid00022">AENEIDOS<br/></h2>
<h3 id="pgepubid00023">LIBER VIII<br/></h3>
<p>UT belli signum Laurenti Turnus ab arce<br/>
extulit et rauco strepuerunt cornua cantu,<br/>
utque acris concussit equos utque impulit arma,<br/>
extemplo turbati animi, simul omne tumultu<br/>
coniurat trepido Latium saevitque iuventus<br/>
effera. Ductores primi Messapus et Ufens<br/>
contemptorque deum Mezentius undique cogunt<br/>
auxilia et latos vastant cultoribus agros.<br/>
mittitur et magni Venulus Diomedis ad urbem,<br/>
qui petat auxilium et Latio consistere Teucros,<br/>
advectum Aenean classi victosque penatis<br/>
inferre et fatis regem se dicere posci<br/>
edoceat multasque viro se adiungere gentis<br/>
Dardanio et late Latio increbrescere nomen.<br/>
Quid struat his coeptis, quem, si Fortuna sequatur,<br/>
eventum pugnae cupiat, manifestius ipsi<br/>
quam Turno regi aut regi apparere Latino.<br/></p>
<p>Talia per Latium. Quae Laomedontius heros<br/>
cuncta videns magno curarum fluctuat aestu,<br/>
atque animum nunc huc celerem, nunc dividit illuc.<br/>
In partisque rapit varias perque omnia versat:<br/>
sicut aquae tremulum labris ubi lumen aenis<br/>
sole repercussum aut radiantis imagine lunae<br/>
omnia pervolitat late loca iamque sub auras<br/>
erigitur summique ferit lacuaria tecti.<br/>
Nox erat, et terras animalia fessa per omnis<br/>
alituum pecudumque genus sopor altus habebat:<br/>
cum pater in ripa gelidique sub aetheris axe<br/>
Aeneas, tristi turbatus pectora bello,<br/>
procubuit seramque dedit per membra quietem.<br/>
Huic deus ipse loci fluvio Tiberinus amoeno<br/>
populeas inter senior se attollere frondes<br/>
visus; eum tenuis glauco velabat amictu<br/>
carbasus, et crinis umbrosa tegebat harundo,<br/>
tum sic adfari et curas his demere dictis:<br/></p>
<p>'O sate gente deum, Troianam ex hostibus urbem<br/>
qui revehis nobis aeternaque Pergama servas,<br/>
exspectate solo Laurenti arvisque Latinis,<br/>
hic tibi certa domus, certi, ne absiste, penates;<br/>
neu belli terrere minis: tumor omnis et irae<br/>
concessere deum.<br/>
[Iamque tibi, ne vana putes haec fingere somnum,<br/>
litoreis ingens inventa sub ilicibus sus,<br/>
triginta capitum fetus enixa, iacebit,<br/>
alba, solo recubans, albi circum ubera nati.<br/>
Hic locus urbis erit, requies ea certa laborum<br/>
ex quo ter denis urbem redeuntibus annis<br/>
Ascanius clari condet cognominis Albam.<br/>
Haud incerta cano.] Nunc qua ratione quod instat<br/>
expedias victor, paucis (adverte) docebo.<br/>
Arcades his oris, genus a Pallante profectum,<br/>
qui regem Euandrum comites, qui signa secuti,<br/>
delegere locum et posuere in montibus urbem<br/>
Pallantis proavi de nomine Pallanteum.<br/>
Hi bellum adsidue ducunt cum gente Latina;<br/>
hos castris adhibe socios et foedera iunge.<br/>
Ipse ego te ripis et recto flumine ducam,<br/>
adversum remis superes subvectus ut amnem.<br/>
Surge age, nate dea, primisque cadentibus astris<br/>
Iunoni fer rite preces iramque minasque<br/>
supplicibus supera votis. Mihi victor honorem<br/>
persolves. Ego sum pleno quem flumine cernis<br/>
stringentem ripas et pinguia culta secantem,<br/>
caeruleus Thybris, caelo gratissimus amnis.<br/>
Hic mihi magna domus, celsis caput urbibus, exit.'<br/></p>
<p>Dixit, deinde lacu fluvius se condidit alto,<br/>
ima petens; nox Aenean somnusque reliquit.<br/>
Surgit et aetherii spectans orientia solis<br/>
lumina rite cavis undam de flumine palmis<br/>
sustinet ac talis effundit ad aethera voces:<br/>
'Nymphae, Laurentes nymphae, genus amnibus unde est,<br/>
tuque, o Thybri tuo genitor cum flumine sancto,<br/>
accipite Aenean et tandem arcete periclis.<br/>
Quo te cumque lacus miserantem incommoda nostra<br/>
fonte tenet, quocumque solo pulcherrimus exis,<br/>
semper honore meo, semper celebrabere donis<br/>
corniger hesperidum fluvius regnator aquarum.<br/>
Adsis o tantum et propius tua numina firmes.'<br/>
sic memorat geminasque legit de classe biremis<br/>
remigioque aptat, socios simul instruit armis.<br/></p>
<p>Ecce autem subitum atque oculis mirabile monstrum;<br/>
candida per silvam cum fetu concolor albo<br/>
procubuit viridique in litore conspicitur sus.<br/>
Quam pius Aeneas tibi enim, tibi, maxuma Iuno,<br/>
mactat sacra ferens et cum grege sistit ad aram.<br/>
Thybris ea fluvium, quam longa est, nocte tumentem<br/>
leniit, et tacita refluens ita substitit unda,<br/>
mitis ut in morem stagni placidaeque paludis<br/>
sterneret aequor aquis, remo ut luctamen abesset.<br/>
Ergo iter inceptum celerant rumore secundo;<br/>
labitur uncta vadis abies; mirantur et undae,<br/>
miratur nemus insuetum fulgentia longe<br/>
scuta virum fluvio pictasque innare carinas.<br/>
Olli remigio noctemque diemque fatigant<br/>
et longos superant flexus variisque teguntur<br/>
arboribus viridisque secant placido aequore silvas.<br/>
Sol medium caeli conscenderat igneus orbem,<br/>
cum muros arcemque procul ac rara domorum<br/>
tecta vident, quae nunc Romana potentia caelo<br/>
aequavit, tum res inopes Euandrus habebat:<br/>
ocius advertunt proras urbique propinquant.<br/></p>
<p>Forte die sollemnem illo rex Arcas honorem<br/>
Amphitryoniadae magno divisque ferebat<br/>
ante urbem in luco. Pallas huic filius una,<br/>
una omnes iuvenum primi pauperque senatus<br/>
tura dabant, tepidusque cruor fumabat ad aras.<br/>
Ut celsas videre rates atque inter opacum<br/>
adlabi nemus et tacitis incumbere remis,<br/>
terrentur visu subito cunctique relictis<br/>
consurgunt mensis. Audax quos rumpere Pallas<br/>
sacra vetat raptoque volat telo obvius ipse<br/>
et procul e tumulo: 'Iuvenes, quae causa subegit<br/>
ignotas temptare vias, quo tenditis?' inquit.<br/>
'Qui genus? Unde domo? Pacemne huc fertis an arma?'<br/>
Tum pater Aeneas puppi sic fatur ab alta<br/>
paciferaeque manu ramum praetendit olivae:<br/>
'Troiugenas ac tela vides inimica Latinis,<br/>
quos illi bello profugos egere superbo.<br/>
Euandrum petimus. Ferte haec et dicite lectos<br/>
Dardaniae venisse duces socia arma rogantis.'<br/>
Obstipuit tanto percussus nomine Pallas:<br/>
'Egredere o quicumque es' ait 'coramque parentem<br/>
adloquere ac nostris succede penatibus hospes.'<br/>
excepitque manu dextramque amplexus inhaesit.<br/>
Progressi subeunt luco fluviumque relinquunt.<br/></p>
<p>Tum regem Aeneas dictis adfatur amicis:<br/>
'Optume Graiugenum, cui me Fortuna precari<br/>
et vitta comptos voluit praetendere ramos,<br/>
non equidem extimui, Danaum quod ductor et Arcas<br/>
quodque a stirpe fores geminis coniunctus Atridis;<br/>
sed mea me virtus et sancta oracula divom<br/>
cognatique patres, tua terris didita fama,<br/>
coniunxere tibi et fatis egere volentem.<br/>
Dardanus, Iliacae primus pater urbis et auctor,<br/>
Electra, ut Grai perhibent. Atlantide cretus,<br/>
advehitur Teucros; Electram maxumus Atlas<br/>
edidit, aetherios umero qui sustinet orbes<br/>
vobis Mercurius pater est, quem candida Maia<br/>
Cyllenae gelido conceptum vertice fudit;<br/>
at Maiam, auditis si quicquam credimus, Atlas,<br/>
idem Atlas generat, caeli qui sidera tollit.<br/>
Sic genus amborum scindit se sanguine ab uno.<br/>
His fretus non legatos neque prima per artem<br/>
temptamenta tui pepigi: me, me ipse meumque<br/>
obieci caput et supplex ad limina veni.<br/>
Gens eadem, quae te, crudeli Daunia bello<br/>
insequitur; nos si pellant, nihil afore credunt,<br/>
quin omnem Hesperiam penitus sua sub iuga mittant<br/>
et mare quod supra teneant quodque adluit infra.<br/>
Accipe daque fidem: sunt nobis fortia bello<br/>
pectora, sunt animi et rebus spectata iuventus.'<br/></p>
<p>Dixerat Aeneas. Ille os oculosque loquentis<br/>
iamdudum et totum lustrabat lumine corpus.<br/>
Tum sic pauca refert: 'Ut te, fortissime Teucrum,<br/>
accipio agnoscoque libens! Ut verba parentis<br/>
et vocem Anchisae magni voltumque recordor!<br/>
Nam memini Hesionae visentem regna sororis<br/>
Laomedontiaden Priamum, Salamina petentem,<br/>
protinus Arcadiae gelidos invisere finis.<br/>
Tum mihi prima genas vestibat flore iuventas,<br/>
mirabarque duces Teucros, mirabar et ipsum<br/>
Laomedontiaden, sed cunctis altior ibat<br/>
Anchises: mihi mens iuvenali ardebat amore<br/>
compellare virum et dextrae coniungere dextram.<br/>
Accessi et cupidus Phenei sub moenia duxi.<br/>
Ille mihi insignem pharetram Lyciasque sagittas<br/>
discedens chlamydemque auro dedit intertextam<br/>
frenaque bina meus quae nunc habet aurea Pallas.<br/>
Ergo et quam petitis iuncta est mihi foedere dextra,<br/>
et lux cum primum terris se crastina reddet,<br/>
auxilio laetos dimittam opibusque iuvabo.<br/>
Interea sacra haec, quando huc venistis amici,<br/>
annua, quae differre nefas, celebrate faventes<br/>
nobiscum et iam nunc sociorum adsuescite mensis.'<br/></p>
<p>Haec ubi dicta, dapes iubet et sublata reponi<br/>
pocula gramineoque viros locat ipse sedili<br/>
praecipuumque toro et villosi pelle leonis<br/>
accipit Aenean solioque invitat acerno.<br/>
Tum lecti iuvenes certatim araeque sacerdos<br/>
viscera tosta ferunt taurorum onerantque canistris<br/>
dona laboratae Cereris Bacchumque ministrant.<br/>
Vescitur Aeneas simul et Troiana iuventus<br/>
perpetui tergo bovis et lustralibus extis.<br/></p>
<p>Postquam exempta fames et amor compressus edendi,<br/>
rex Euandrus ait: 'Non haec sollemnia nobis,<br/>
has ex more dapes, hanc tanti numinis aram<br/>
vana superstitio veterumque ignara deorum<br/>
inposuit: saevis, hospes Troiane, periclis<br/>
servati facimus meritosque novamus honores.<br/>
Iam primum saxis suspensam hanc aspice rupem,<br/>
disiectae procul ut moles desertaque montis<br/>
stat domus et scopuli ingentem traxere ruinam.<br/>
Hic spelunca fuit, vasto summota recessu,<br/>
semihominis Caci facies quam dira tenebat<br/>
solis inaccessam radiis; semperque recenti<br/>
caede tepebat humus, foribusque adfixa superbis<br/>
ora virum tristi pendebant pallida tabo.<br/>
Huic monstro Volcanus erat pater: illius atros<br/>
ore vomens ignis magna se mole ferebat.<br/>
Attulit et nobis aliquando optantibus aetas<br/>
auxilium adventumque dei. Nam maximus ultor,<br/>
tergemini nece Geryonae spoliisque superbus<br/>
Alcides aderat taurosque hac victor agebat<br/>
ingentis, vallemque boves amnemque tenebant.<br/>
At furiis Caci mens effera, nequid inausum<br/>
aut intractatum scelerisve dolive fuisset,<br/>
quattuor a stabulis praestanti corpore tauros<br/>
avertit, totidem forma superante iuvencas;<br/>
atque hos, nequa forent pedibus vestigia rectis,<br/>
cauda in speluncam tractos versisque viarum<br/>
indiciis raptos saxo occultabat opaco:<br/>
quaerenti nulla ad speluncam signa ferebant.<br/>
Interea, cum iam stabulis saturata moveret<br/>
Amphytrioniades armenta abitumque pararet,<br/>
discessu mugire boves atque omne querelis<br/>
impleri nemus et colles clamore relinqui.<br/>
reddidit una boum vocem vastoque sub antro<br/>
mugiit et Caci spem custodita fefellit.<br/>
Hic vero Alcidae furiis exarserat atro<br/>
felle dolor: rapit arma manu nodisque gravatum<br/>
robur et aerii cursu petit ardua montis.<br/>
Tum primum nostri Cacum videre timentem<br/>
turbatumque oculis: fugit ilicet ocior Euro<br/>
speluncamque petit, pedibus timor addidit alas.<br/>
Ut sese inclusit ruptisque immane catenis<br/>
deiecit saxum, ferro quod et arte paterna<br/>
pendebat, fultosque emuniit obice postis,<br/>
ecce furens animis aderat Tirynthius omnemque<br/>
accessum lustrans huc ora ferebat et illuc,<br/>
dentibus infrendens. Ter totum fervidus ira<br/>
lustrat Aventini montem, ter saxea temptat<br/>
limina nequiquam, ter fessus valle resedit.<br/>
Stabat acuta silex, praecisis undique saxis<br/>
speluncae dorso insurgens, altissima visu,<br/>
dirarum nidis domus opportuna volucrum.<br/>
Hanc, ut prona iugo laevum incumbebat in amnem,<br/>
dexter in adversum nitens concussit et imis<br/>
avolsam solvit radicibus; inde repente<br/>
inpulit, inpulsu quo maximus intonat aether<br/>
dissultant ripae refluitque exterritus amnis.<br/>
At specus et Caci detecta apparuit ingens<br/>
regia, et umbrosae penitus patuere cavernae:<br/>
non secus ac siqua penitus vi terra dehiscens<br/>
infernas reseret sedes et regna recludat<br/>
pallida, dis invisa, superque immane barathrum<br/>
cernatur, trepident inmisso lumine manes.<br/>
Ergo insperata deprensum luce repente<br/>
inclusumque cavo saxo atque insueta rudentem<br/>
desuper Alcides telis premit omniaque arma<br/>
advocat et ramis vastisque molaribus instat.<br/>
Ille autem, neque enim fuga iam super ulla pericli,<br/>
faucibus ingentem fumum (mirabile dictu)<br/>
evomit involvitque domum caligine caeca,<br/>
prospectum eripiens oculis, glomeratque sub antro<br/>
fumiferam noctem commixtis igne tenebris.<br/>
Non tulit Alcides animis seque ipse per ignem<br/>
praecipiti iecit saltu, qua plurimus undam<br/>
fumus agit nebulaque ingens specus aestuat atra.<br/>
Hic Cacum in tenebris incendia vana vomentem<br/>
corripit in nodum complexus et angit inhaerens<br/>
elisos oculos et siccum sanguine guttur.<br/>
Panditur extemplo foribus domus atra revolsis,<br/>
abstractaeque boves abiurataeque rapinae<br/>
caelo ostenduntur, pedibusque informe cadaver<br/>
protrahitur. Nequeunt expleri corda tuendo<br/>
terribilis oculos, voltum villosaque saetis<br/>
pectora semiferi atque extinctos faucibus ignis.<br/>
Ex illo celebratus honos, laetique minores<br/>
servavere diem, primusque Potitius auctor<br/>
et domus Herculei custos Pinaria sacri.<br/>
Hanc aram luco statuit, quae maxuma semper<br/>
dicetur nobis et erit quae maxuma semper.<br/>
Quare agite, o iuvenes, tantarum in munere laudum<br/>
cingite fronde comas et pocula porgite dextris<br/>
communemque vocate deum et date vina volentes.'<br/>
Dixerat, Herculea bicolor cum populus umbra<br/>
velavitque comas foliisque innexa pependit<br/>
et sacer implevit dextram scyphus. Ocius omnes<br/>
in mensam laeti libant divosque precantur.<br/></p>
<p>Devexo interea propior fit Vesper Olympo,<br/>
iamque sacerdotes primusque Potitius ibant,<br/>
pellibus in morem cincti, flammasque ferebant.<br/>
Instaurant epulas et mensae grata secundae<br/>
dona ferunt cumulantque oneratis lancibus aras.<br/>
tum Salii ad cantus incensa altaria circum<br/>
populeis adsunt evincti tempora ramis,<br/>
hic iuvenum chorus, ille senum; qui carmine laudes<br/>
Herculeas et facta ferunt: ut prima novercae<br/>
monstra manu geminosque premens eliserit angues,<br/>
ut bello egregias idem disiecerit urbes,<br/>
Troiamque Oechaliamque, ut duros mille labores<br/>
rege sub Eurystheo fatis Iunonis iniquae<br/>
pertulerit. 'Tu nubigenas, invicte, bimembris<br/>
Hylaeeumque Pholumque, manu, tu Cresia mactas<br/>
prodigia et vastum Nemeae sub rupe leonem.<br/>
Te Stygii tremuere lacus, te ianitor Orci<br/>
ossa super recubans antro semesa cruento;<br/>
nec te ullae facies, non terruit ipse Typhoeus,<br/>
arduus arma tenens; non te rationis egentem<br/>
Lernaeus turba capitum circumstetit anguis.<br/>
Salve, vera Iovis proles, decus addite divis,<br/>
et nos et tua dexter adi pede sacra secundo.'<br/>
Talia carminibus celebrant; super omnia Caci<br/>
speluncam adiciunt spirantemque ignibus ipsum.<br/>
Consonat omne nemus strepitu collesque resultant.<br/></p>
<p>Exim se cuncti divinis rebus ad urbem<br/>
perfectis referunt. Ibat rex obsitus aevo<br/>
et comitem Aenean iuxta natumque tenebat<br/>
ingrediens varioque viam sermone levabat.<br/>
miratur facilisque oculos fert omnia circum<br/>
Aeneas capiturque locis et singula laetus<br/>
exquiritque auditque virum monimenta priorum.<br/>
Tum rex Euandrus, Romanae conditor arcis:<br/>
'Haec nemora indigenae fauni nymphaeque tenebant<br/>
gensque virum truncis et duro robore nata,<br/>
quis neque mos neque cultus erat, nec iungere tauros<br/>
aut componere opes norant aut parcere parto,<br/>
sed rami atque asper victu venatus alebat.<br/>
Primus ab aetherio venit Saturnus Olympo,<br/>
arma Iovis fugiens et regnis exsul ademptis.<br/>
Is genus indocile ac dispersum montibus altis<br/>
composuit legesque dedit Latiumque vocari<br/>
maluit, his quoniam latuisset tutis in oris.<br/>
Aurea quae perhibent illo sub rege fuere<br/>
saecula. Sic placida populos in pace regebat,<br/>
deterior donec paulatim ac decolor aetas<br/>
et belli rabies et amor successit habendi.<br/>
Tum manus Ausonia et gentes venere Sicanae,<br/>
saepius et nomen posuit Saturnia tellus;<br/>
tum reges asperque immani corpore Thybris,<br/>
a quo post Itali fluvium cognomine Thybrim<br/>
diximus, amisit verum vetus Albula nomen;<br/>
me pulsum patria pelagique extrema sequentem<br/>
Fortuna omnipotens et ineluctabile fatum<br/>
his posuere locis matrisque egere tremenda<br/>
Carmentis nymphae monita et deus auctor Apollo.<br/></p>
<p>Vix ea dicta: dehinc progressus monstrat et aram<br/>
et Carmentalem Romani nomine portam<br/>
quam memorant, nymphae priscum Carmentis honorem,<br/>
vatis fatidicae, cecinit quae prima futuros<br/>
Aeneadas magnos et nobile Pallanteum.<br/>
Hinc lucum ingentem quem Romulus acer Asylum<br/>
rettulit et gelida monstrat sub rupe Lupercal,<br/>
Parrhasio dictum Panos de more Lycaei.<br/>
Nec non et sacri monstrat nemus Argileti<br/>
testaturque locum et letum docet hospitis Argi.<br/>
Hinc ad Tarpeiam sedem et Capitolia ducit,<br/>
aurea nunc, olim silvestribus horrida dumis.<br/>
Iam tum religio pavidos terrebat agrestis<br/>
dira loci, iam tum silvam saxumque tremebant.<br/>
Hoc nemus, hunc,' inquit, 'frondoso vertice collem<br/>
(quis deus incertum est) habitat deus: Arcades ipsum<br/>
credunt se vidisse Iovem, cum saepe nigrantem<br/>
aegida concuteret dextra nimbosque cieret.<br/>
Haec duo praeterea disiectis oppida muris,<br/>
reliquias veterumque vides monimenta virorum.<br/>
Hanc Ianus pater, hanc Saturnus condidit arcem:<br/>
Ianiculum huic, illi fuerat Saturnia nomen.'<br/>
Talibus inter se dictis ad tecta subibant<br/>
pauperis Euandri passimque armenta videbant<br/>
Romanoque foro et lautis mugire Carinis.<br/>
Ut ventum ad sedes: 'Haec,' inquit, 'limina victor<br/>
Alcides subiit, haec illum regia cepit.<br/>
Aude, hospes, contemnere opes et te quoque dignum<br/>
finge deo rebusque veni non asper egenis.'<br/>
dixit et angusti subter fastigia tecti<br/>
ingentem Aenean duxit stratisque locavit<br/>
effultum foliis et pelle Libystidis ursae.<br/>
Nox ruit et fuscis tellurem amplectitur alis.<br/></p>
<p>At Venus haud animo nequiquam exterrita mater<br/>
Laurentumque minis et duro mota tumultu<br/>
Volcanum adloquitur thalamoque haec coniugis aureo<br/>
incipit et dictis divinum adspirat amorem:<br/>
'Dum bello Argolici vastabant Pergama reges<br/>
debita casurasque inimicis ignibus arces,<br/>
non ullum auxilium miseris, non arma rogavi<br/>
artis opisque tuae nec te, carissime coniunx,<br/>
incassumve tuos volui exercere labores,<br/>
quamvis et Priami deberem plurima natis<br/>
et durum Aeneae flevissem saepe laborem.<br/>
Nunc Iovis imperiis Rutulorum constitit oris:<br/>
ergo eadem supplex venio et sanctum mihi numen<br/>
arma rogo genetrix nato. Te filia Nerei,<br/>
te potuit lacrimis Tithonia flectere coniunx.<br/>
Aspice qui coeant populi, quae moenia clausis<br/>
ferrum acuant portis in me exscidiumque meorum.'<br/>
Dixerat et niveis hinc atque hinc diva lacertis<br/>
cunctantem amplexu molli fovet. Ille repente<br/>
accepit solitam flammam, notusque medullas<br/>
intravit calor et labefacta per ossa cucurrit:<br/>
non secus atque olim tonitru cum rupta corusco<br/>
ignea rima micans percurrit lumine nimbos.<br/>
Sensit laeta dolis et formae conscia coniunx.<br/>
Tum pater aeterno fatur devinctus amore:<br/>
'Quid causas petis ex alto? Fiducia cessit<br/>
quo tibi, diva, mei? Similis si cura fuisset,<br/>
tum quoque fas nobis Teucros armare fuisset:<br/>
nec pater omnipotens Troiam nec fata vetabant<br/>
stare decemque alios Priamum superesse per annos.<br/>
Et nunc, si bellare paras atque haec tibi mens est,<br/>
quidquid in arte mea possum promittere curae,<br/>
quod fieri ferro liquidove potest electro,<br/>
quantum ignes animaeque valent, absiste precando<br/>
viribus indubitare tuis.' Ea verba locutus<br/>
optatos dedit amplexus placidumque petivit<br/>
coniugis infusus gremio per membra soporem.<br/></p>
<p>Inde ubi prima quies medio iam noctis abactae<br/>
curriculo expulerat somnum, cum femina primum,<br/>
cui tolerare colo vitam tenuique Minerva<br/>
impositum, cinerem et sopitos suscitat ignes,<br/>
noctem addens operi, famulasque ad lumina longo<br/>
exercet penso, castum ut servare cubile<br/>
coniugis et possit parvos educere natos:<br/>
haud secus Ignipotens nec tempore segnior illo<br/>
mollibus e stratis opera ad fabrilia surgit.<br/>
Insula Sicanium iuxta latus Aeoliamque<br/>
erigitur Liparen, fumantibus ardua saxis,<br/>
quam subter specus et Cyclopum exesa caminis<br/>
antra Aetnaea tonant validique incudibus ictus<br/>
auditi referunt gemitus striduntque cavernis<br/>
stricturae Chalybum et fornacibus ignis anhelat,<br/>
Volcani domus et Volcania nomine tellus.<br/>
Hoc tunc ignipotens caelo descendit ab alto.<br/>
Ferrum exercebant vasto Cyclopes in antro,<br/>
Brontesque Steropesque et nudus membra Pyragmon.<br/>
His informatum manibus iam parte polita<br/>
fulmen erat, toto genitor quae plurima caelo<br/>
deicit in terras, pars inperfecta manebat.<br/>
Tris imbris torti radios, tris nubis aquosae<br/>
addiderant, rutili tris ignis et alitis austri:<br/>
fulgores nunc horrificos sonitumque metumque<br/>
miscebant operi flammisque sequacibus iras.<br/>
Parte alia Marti currumque rotasque volucris<br/>
instabant, quibus ille viros, quibus excitat urbes;<br/>
aegidaque horriferam, turbatae Palladis arma,<br/>
certatim squamis serpentum auroque polibant<br/>
conexosque anguis ipsamque in pectore divae<br/>
Gorgona, desecto vertentem lumina collo.<br/>
'Tollite cuncta,' inquit, 'coeptosque auferte labores,<br/>
Aetnaei Cyclopes, et huc advertite mentem:<br/>
arma acri facienda viro. Nunc viribus usus,<br/>
nunc manibus rapidis, omni nunc arte magistra.<br/>
Praecipitate moras.' Nec plura effatus; at illi<br/>
ocius incubuere omnes pariterque laborem<br/>
sortiti. Fluit aes rivis aurique metallum,<br/>
volnificusque chalybs vasta fornace liquescit.<br/>
Ingentum clipeum informant, unum omnia contra<br/>
tela Latinorum, septenosque orbibus orbes<br/>
impediunt. Alii ventosis follibus auras<br/>
accipiunt redduntque, alii stridentia tingunt<br/>
aera lacu. Gemit impositis incudibus antrum.<br/>
Illi inter sese multa vi bracchia tollunt<br/>
in numerum versantque tenaci forcipe massam.<br/></p>
<p>Haec pater Aeoliis properat dum Lemnius oris,<br/>
Euandrum ex humili tecto lux suscitat alma<br/>
et matutini volucrum sub culmine cantus.<br/>
Consurgit senior tunicaque inducitur artus<br/>
et Tyrrhena pedum circumdat vincula plantis;<br/>
tum lateri atque umeris Tegeaeum subligat ensem,<br/>
demissa ab laeva pantherae terga retorquens.<br/>
Nec non et gemini custodes limine ab alto<br/>
praecedunt gressumque canes comitantur erilem.<br/>
Hospitis Aeneae sedem et secreta petebat<br/>
sermonum memor et promissi muneris heros.<br/>
Nec minus Aeneas se matutinus agebat.<br/>
Filius huic Pallas, illi comes ibat Achates.<br/>
Congressi iungunt dextras mediisque residunt<br/>
aedibus et licito tandem sermone fruuntur.<br/>
Rex prior haec:<br/>
'Maxume Teucrorum ductor, quo sospite numquam<br/>
res equidem Troiae victas aut regna fatebor,<br/>
nobis ad belli auxilium pro nomine tanto<br/>
exiguae vires: hinc Tusco claudimur amni,<br/>
hinc Rutulus premit et murum circumsonat armis.<br/>
Sed tibi ego ingentis populos opulentaque regnis<br/>
iungere castra paro, quam fors inopina salutem<br/>
ostentat: fatis huc te poscentibus adfers.<br/>
Haud procul hinc saxo incolitur fundata vetusto<br/>
urbis Agyllinae sedes, ubi Lydia quondam<br/>
gens, bello praeclara, iugis insedit Etruscis.<br/>
Hanc multos florentem annos rex deinde superbo<br/>
imperio et saevis tenuit Mezentius armis.<br/>
Quid memorem infandas caedes, quid facta tyranni<br/>
effera? Di capiti ipsius generique reservent!<br/>
Mortua quin etiam iungebat corpora vivis<br/>
componens manibusque manus atque oribus ora,<br/>
tormenti genus, et sanie taboque fluentis<br/>
complexu in misero longa sic morte necabat.<br/>
at fessi tandem cives infanda furentem<br/>
armati circumsistunt ipsumque domumque,<br/>
obtruncant socios, ignem ad fastigia iactant.<br/>
Ille inter caedem Rutulorum elapsus in agros<br/>
confugere et Turni defendier hospitis armis.<br/>
Ergo omnis furiis surrexit Etruria iustis:<br/>
regem ad supplicium praesenti Marte reposcunt.<br/>
his ego te, Aenea, ductorem milibus addam.<br/>
Toto namque fremunt condensae litore puppes<br/>
Signaque ferre iubent; retinet longaevus haruspex<br/>
fata canens, ''O Maeoniae delecta iuventus,<br/>
flos veterum virtusque virum, quos iustus in hostem<br/>
fert dolor et merita accendit Mezentius ira,<br/>
nulli fas Italo tantam subiungere gentem:<br/>
externos optate duces''; tum Etrusca resedit<br/>
hoc acies campo, monitis exterrita divom.<br/>
Ipse oratores ad me regnique coronam<br/>
cum sceptro misit mandatque insignia Tarchon,<br/>
succedam castris Tyrrhenaque regna capessam.<br/>
Sed mihi tarda gelu saeclisque effeta senectus<br/>
invidet imperium seraeque ad fortia vires.<br/>
natum exhortarer, ni mixtus matre Sabella<br/>
hinc partem patriae traheret. Tu, cuius et annis<br/>
et generi fatum indulgent, quem numina poscunt,<br/>
ingredere, o Teucrum atque Italum fortissime ductor.<br/>
hunc tibi praeterea, spes et solacia nostri,<br/>
Pallanta adiungam; sub te tolerare magistro<br/>
militiam et grave Martis opus, tua cernere facta<br/>
adsuescat primis et te miretur ab annis.<br/>
Arcadas huic equites bis centum, robora pubis<br/>
lecta dabo totidemque suo tibi nomine Pallas.'<br/></p>
<p>Vix ea fatus erat, defixique ora tenebant<br/>
Aeneas Anchisiades et fidus Achates<br/>
multaque dura suo tristi cum corde putabant,<br/>
ni signum caelo Cytherea dedisset aperto.<br/>
Namque inproviso vibratus ab aethere fulgor<br/>
cum sonitu venit, et ruere omnia visa repente<br/>
Tyrrhenusque tubae mugire per aethera clangor.<br/>
Suspiciunt, iterum atque iterum fragor increpat ingens:<br/>
arma inter nubem caeli regione serena<br/>
per sudum rutilare vident et pulsa tonare.<br/>
Obstipuere animis alii, sed Troius heros<br/>
agnovit sonitum et divae promissa parentis.<br/>
Tum memorat: 'Ne vero, hospes, ne quaere profecto,<br/>
quem casum portenta ferant: ego poscor Olympo.<br/>
Hoc signum cecinit missuram diva creatrix,<br/>
si bellum ingrueret, Volcaniaque arma per auras<br/>
laturam auxilio.<br/>
Heu quantae miseris caedes Laurentibus instant;<br/>
quas poenas mihi, Turne, dabis; quam multa sub undas<br/>
scuta virum galeasque et fortia corpora volves,<br/>
Thybri pater! Poscant acies et foedera rumpant.'<br/></p>
<p>Haec ubi dicta dedit, solio se tollit ab alto<br/>
et primum Herculeis sopitas ignibus aras<br/>
excitat hesternumque larem parvosque penatis<br/>
laetus adit: mactant lectas de more bidentis<br/>
Euandrus pariter, pariter Troiana iuventus.<br/>
Post hinc ad navis graditur sociosque revisit.<br/>
Quorum de numero qui sese in bella sequantur<br/>
praestantis virtute legit; pars cetera prona<br/>
fertur aqua segnisque secundo defluit amni,<br/>
nuntia ventura Ascanio rerumque patrisque.<br/>
Dantur equi Teucris Tyrrhena petentibus arva;<br/>
ducunt exsortem Aeneae, quem fulva leonis<br/>
pellis obit totum, praefulgens unguibus aureis.<br/></p>
<p>Fama volat parvam subito volgata per urbem,<br/>
ocius ire equites Tyrrheni ad litora regis.<br/>
vota metu duplicant matres, propiusque periclo<br/>
it timor, et maior Martis iam apparet imago.<br/>
tum pater Evandrus dextram complexus euntis<br/>
haeret. inexpletus lacrimans, ac talia fatur:<br/>
'O mihi praeteritos referat si Iuppiter annos,<br/>
(qualis eram, cum primam aciem Praeneste sub ipsa<br/>
stravi scutorumque incendi victor acervos<br/>
et regem hac Erulum dextra sub Tartara misi,<br/>
nascenti cui tris animas Feronia mater<br/>
(horrendum dictu) dederat; terna arma movenda,<br/>
ter Leto sternendus erat; cui tunc tamen omnis<br/>
abstulit haec animas dextra et totidem exuit armis:<br/>
non ego nunc dulci amplexu divellerer usquam,<br/>
nate, tuo, neque finitimo Mezentius umquam<br/>
huic capiti insultans tot ferro saeva dedisset<br/>
funera, tam multis viduasset civibus urbem.<br/>
At vos, o superi, et divom tu maxume rector<br/>
Iuppiter, Arcadii, quaeso, miserescite regis<br/>
et patrias audite preces. Si numina vestra<br/>
incolumem Pallanta mihi, si fata reservant,<br/>
si visurus eum vivo et venturus in unum:<br/>
vitam oro, patior quemvis durare laborem.<br/>
Sin aliquem infandum casum, Fortuna, minaris:<br/>
nunc O nunc liceat crudelem abrumpere vitam,<br/>
dum curae ambiguae, dum spes incerta futuri,<br/>
dum te, care puer, mea sera et sola voluptas,<br/>
complexu teneo, gravior neu nuntius auris<br/>
volneret.' Haec genitor digressu dicta supremo<br/>
fundebat: famuli conlapsum in tecta ferebant.<br/></p>
<p>Iamque adeo exierat portis equitatus apertis,<br/>
Aeneas inter primos et fidus Achates,<br/>
inde alii Troiae proceres, ipse agmine Pallas<br/>
in medio chlamyde et pictis conspectus in armis:<br/>
qualis ubi Oceani perfusus Lucifer unda,<br/>
quem Venus ante alios astrorum diligit ignis,<br/>
extulit os sacrum caelo tenebrasque resolvit.<br/>
Stant pavidae in muris matres oculisque sequuntur<br/>
pulveream nubem et fulgentis aere catervas.<br/>
Olli per dumos, qua proxuma meta viarum,<br/>
armati tendunt; it clamor, et agmine facto<br/>
quadrupedante putrem sonitu quatit ungula campum.<br/>
Est ingens gelidum lucus prope Caeritis amnem,<br/>
religione patrum late sacer; undique colles<br/>
inclusere cavi et nigra nemus abiete cingunt.<br/>
Silvano fama est veteres sacrasse Pelasgos,<br/>
arvorum pecorisque deo, lucumque diemque,<br/>
qui primi finis aliquando habuere Latinos:<br/>
haud procul hinc Tarcho et Tyrrheni tuta tenebant<br/>
castra locis, celsoque omnis de colle videri<br/>
iam poterat legio et latis tendebat in arvis.<br/>
Huc pater Aeneas et bello lecta iuventus<br/>
succedunt fessique et equos et corpora curant.<br/></p>
<p>At Venus aetherios inter dea candida nimbos<br/>
dona ferens aderat; natumque in valle reducta<br/>
ut procul egelido secretum flumine vidit,<br/>
talibus adfata est dictis seque obtulit ultro:<br/>
'En perfecta mei promissa coniugis arte<br/>
munera, ne mox aut Laurentis, nate, superbos<br/>
aut acrem dubites in proelia poscere Turnum:'<br/>
Dixit et amplexus nati Cytherea petivit,<br/>
arma sub adversa posuit radiantia quercu.<br/>
Ille, deae donis et tanto laetus honore,<br/>
expleri nequit atque oculos per singula volvit<br/>
miraturque interque manus et bracchia versat<br/>
terribilem cristis galeam flammasque vomentem<br/>
fatiferumque ensem, loricam ex aere rigentem<br/>
sanguineam ingentem, qualis cum caerula nubes<br/>
solis inardescit radiis longeque refulget;<br/>
tum levis ocreas electro auroque recocto<br/>
hastamque et clipei non enarrabile textum.<br/>
Illic res Italas Romanorumque triumphos<br/>
haud vatum ignarus venturique inscius aevi<br/>
fecerat ignipotens, illic genus omne futurae<br/>
stirpis ab Ascanio. pugnataque in ordine bella.<br/>
fecerat et viridi fetam Mavortis in antro<br/>
procubuisse lupam, geminos huic ubera circum<br/>
ludere pendentis pueros et lambere matrem<br/>
impavidos, illam tereti cervice reflexa<br/>
mulcere alternos et corpora fingere lingua.<br/>
Nec procul hinc Romam et raptas sine more Sabinas<br/>
consessu caveae magnis circensibus actis<br/>
addiderat subitoque novum consurgere bellum<br/>
Romulidis Tatioque seni Curibusque severis.<br/>
Post idem inter se posito certamine reges<br/>
armati Iovis ante aram paterasque tenentes<br/>
stabant et caesa iungebant foedera porca.<br/>
Haud procul inde citae Mettum in diversa quadrigae<br/>
distulerant, at tu dictis, Albane, maneres,<br/>
raptabatque viri mendacis viscera Tullus<br/>
per silvam, et sparsi rorabant sanguine vepres.<br/>
Nec non Tarquinium eiectum Porsenna iubebat<br/>
accipere ingentique urbem obsidione premebat:<br/>
Aeneadae in ferrum pro libertate ruebant.<br/>
Illum indignanti similem similemque minanti<br/>
aspiceres, pontem auderet quia vellere Cocles<br/>
et fluvium vinclis innaret Cloelia ruptis.<br/>
In summo custos Tarpeiae Manlius arcis<br/>
stabat pro templo et Capitolia celsa tenebat,<br/>
Romuleoque recens horrebat regia culmo.<br/>
Atque hic auratis volitans argenteus anser<br/>
porticibus Gallos in limine adesse canebat.<br/>
Galli per dumos aderant arcemque tenebant,<br/>
defensi tenebris et dono noctis opacae:<br/>
aurea caesaries ollis atque aurea vestis,<br/>
virgatis lucent sagulis, tum lactea colla<br/>
auro innectuntur, duo quisque Alpina coruscant<br/>
gaesa manu, scutis protecti corpora longis.<br/>
Hic exsultantis Salios nudosque Lupercos<br/>
lanigerosque apices et lapsa ancilia caelo<br/>
extuderat, castae ducebant sacra per urbem<br/>
pilentis matres in mollibus. Hinc procul addit<br/>
Tartareas etiam sedes, alta ostia Ditis,<br/>
et scelerum poenas et te, Catilina, minaci<br/>
pendentem scopulo Furiarumque ora trementem,<br/>
secretosque pios, his dantem iura Catonem.<br/>
Haec inter tumidi late maris ibat imago<br/>
aurea, sed fluctu spumabant caerula cano;<br/>
et circum argento clari delphines in orbem<br/>
aequora verrebant caudis aestumque secabant.<br/>
In medio classis aeratas, Actia bella,<br/>
cernere erat, totumque instructo Marte videres<br/>
fervere Leucaten auroque effulgere fluctus.<br/>
Hinc Augustus agens Italos in proelia Caesar<br/>
cum patribus populoque, penatibus et magnis dis,<br/>
stans celsa in puppi; geminas cui tempora flammas<br/>
laeta vomunt patriumque aperitur vertice sidus.<br/>
Parte alia ventis et dis Agrippa secundis<br/>
arduus agmen agens; cui, belli insigne superbum,<br/>
tempora navali fulgent rostrata corona.<br/>
Hinc ope barbarica variisque Antonius armis,<br/>
victor ab Aurorae populis et litore rubro,<br/>
Aegyptum viresque Orientis et ultima secum<br/>
Bactra vehit, sequiturque (nefas) Aegyptia coniunx.<br/>
Una omnes ruere, ac totum spumare reductis<br/>
convolsum remis rostrisque tridentibus aequor.<br/>
alta petunt: pelago credas innare revolsas<br/>
Cycladas aut montis concurrere montibus altos,<br/>
tanta mole viri turritis puppibus instant.<br/>
stuppea flamma manu telisque volatile ferrum<br/>
spargitur, arva nova Neptunia caede rubescunt.<br/>
Regina in mediis patrio vocat agmina sistro<br/>
necdum etiam geminos a tergo respicit anguis.<br/>
omnigenumque deum monstra et latrator Anubis<br/>
contra Neptunum et Venerem contraque Minervam<br/>
tela tenent. Saevit medio in certamine Mavors<br/>
caelatus ferro tristesque ex aethere Dirae,<br/>
et scissa gaudens vadit Discordia palla,<br/>
quam cum sanguineo sequitur Bellona flagello.<br/>
Actius haec cernens arcum tendebat Apollo<br/>
desuper: omnis eo terrore Aegyptus et Indi,<br/>
omnis Arabs, omnes vertebant terga Sabaei.<br/>
Ipsa videbatur ventis regina vocatis<br/>
vela dare et laxos iam iamque inmittere funis.<br/>
Illam inter caedes pallentem morte futura<br/>
fecerat Ignipotens undis et Iapyge ferri,<br/>
contra autem magno maerentem corpore Nilum<br/>
pandentemque sinus et tota veste vocantem<br/>
caeruleum in gremium latebrosaque flumina victos.<br/>
At Caesar, triplici invectus Romana triumpho<br/>
moenia, dis Italis votum inmortale sacrabat,<br/>
maxuma tercentum totam delubra per urbem.<br/>
Laetitia ludisque viae plausuque fremebant;<br/>
omnibus in templis matrum chorus, omnibus arae;<br/>
ante aras terram caesi stravere iuvenci.<br/>
Ipse, sedens niveo candentis limine Phoebi,<br/>
dona recognoscit populorum aptatque superbis<br/>
postibus; incedunt victae longo ordine gentes,<br/>
quam variae linguis, habitu tam vestis et armis.<br/>
Hic Nomadum genus et discinctos Mulciber Afros,<br/>
hic Lelegas Carasque sagittiferosque Gelonos<br/>
finxerat; Euphrates ibat iam mollior undis,<br/>
extremique hominum Morini, Rhenusque bicornis,<br/>
indomitique Dahae, et pontem indignatus Araxes.<br/></p>
<p>Talia per clipeum Volcani, dona parentis,<br/>
miratur rerumque ignarus imagine gaudet,<br/>
attollens umero famamque et fata nepotum.<br/></p>
<p><br/>
<br/>
<br/>
<a id="liber09"/></p>
<h1 id="pgepubid00024">PUBLI VERGILI MARONIS<br/></h1>
<h2 id="pgepubid00025">AENEIDOS<br/></h2>
<h3 id="pgepubid00026">LIBER IX<br/></h3>
<p>ATQUE ea diversa penitus dum parte geruntur,<br/>
Irim de caelo misit Saturnia Iuno<br/>
audacem ad Turnum. Luco tum forte parentis<br/>
Pilumni Turnus sacrata valle sedebat.<br/>
Ad quem sic roseo Thaumantias ore locuta est:<br/>
'Turne, quod optanti divom promittere nemo<br/>
auderet, volvenda dies en attulit ultro.<br/>
Aeneas urbe et sociis et classe relicta<br/>
sceptra Palatini sedemque petit Euandri.<br/>
Nec satis: extremas Corythi penetravit ad urbes<br/>
Lydorumque manum collectos armat agrestis.<br/>
Quid dubitas? Nunc tempus equos, nunc poscere currus.<br/>
Rumpe moras omnis et turbata arripe castra.'<br/>
Dixit et in caelum paribus se sustulit alis<br/>
ingentemque fuga secuit sub nubibus arcum.<br/>
Adgnovit iuvenis duplicisque ad sidera palmas<br/>
sustulit ac tali fugientem est voce secutus:<br/>
'Iri, decus caeli, quis te mihi nubibus actam<br/>
detulit in terras? Unde haec tam clara repente<br/>
tempestas? Medium video discedere caelum<br/>
palantisque polo stellas. Sequor omina tanta,<br/>
quisquis in arma vocas.' Et sic effatus ad undam<br/>
processit summoque hausit de gurgite lymphas,<br/>
multa deos orans, oneravitque aethera votis.<br/></p>
<p>Iamque omnis campis exercitus ibat apertis,<br/>
dives equum, dives pictai vestis et auri;<br/>
Messapus primas acies, postrema coercent<br/>
Tyrrhidae iuvenes, medio dux agmine Turnus,<br/>
[vertitur arma tenens et toto vertice supra est.]<br/>
Ceu septem surgens sedatis amnibus altus<br/>
per tacitum Ganges aut pingui flumine Nilus<br/>
cum refluit campis et iam se condidit alveo.<br/>
Hic subitam nigro glomerari pulvere nubem<br/>
prospiciunt Teucri ac tenebras insurgere campis.<br/>
Primus ab adversa conclamat mole Caicus:<br/>
'Quis globus, o cives, caligine volvitur atra?<br/>
Ferte citi ferrum, date tela, ascendite muros,<br/>
hostis adest, heia!' Ingenti clamore per omnis<br/>
condunt se Teucri portas et moenia complent.<br/>
Namque ita discedens praeceperat optumus armis<br/>
Aeneas: siqua interea fortuna fuisset,<br/>
neu struere auderent aciem neu credere campo;<br/>
castra modo et tutos servarent aggere muros.<br/>
Ergo etsi conferre manum pudor iraque monstrat,<br/>
obiciunt portas tamen et praecepta facessunt<br/>
armatique cavis expectant turribus hostem.<br/>
Turnus ut ante volans tardum praecesserat agmen<br/>
viginti lectis equitum comitatus, et urbi<br/>
improvisus adest; maculis quem Thracius albis<br/>
portat equus cristaque tegit galea aurea rubra.<br/>
'Ecquis erit, mecum, iuvenes, qui primus in hostem?<br/>
En,' ait et iaculum attorquens emittit in auras,<br/>
principium pugnae, et campo sese arduus infert.<br/>
Clamore excipiunt socii fremituque sequuntur<br/>
horrisono: Teucrum mirantur inertia corda,<br/>
non aequo dare se campo, non obvia ferre<br/>
arma viros, sed castra fovere. Huc turbidus atque huc<br/>
lustrat equo muros aditumque per avia quaerit.<br/>
Ac veluti pleno lupus insidiatus ovili<br/>
cum fremit ad caulas, ventos perpessus et imbris,<br/>
nocte super media; tuti sub matribus agni<br/>
balatum exercent, ille asper et improbus ira<br/>
saevit in absentis, collecta fatigat edendi<br/>
ex longo rabies et siccae sanguine fauces:<br/>
haud aliter Rutulo muros et castra tuenti<br/>
ignescunt irae, duris dolor ossibus ardet.<br/>
Qua temptet ratione aditus et quae via clausos<br/>
excutiat Teucros vallo atque effundat in aequum?<br/>
Classem, quae lateri castrorum adiuncta latebat,<br/>
aggeribus saeptam circum et fluvialibus undis,<br/>
invadit sociosque incendia poscit ovantis<br/>
atque manum pinu flagranti fervidus implet.<br/>
Tum vero incumbunt, urget praesentia Turni,<br/>
atque omnis facibus pubes accingitur atris.<br/>
Diripuere focos; piceum fert fumida lumen<br/>
taeda et commixtam Volcanus ad astra favillam.<br/></p>
<p>Quis deus, o musae, tam saeva incendia Teucris<br/>
avertit? Tantos ratibus quis depulit ignes?<br/>
Dicite. Prisca fides facto, sed fama perennis.<br/>
Tempore quo primum Phrygia formabat in Ida<br/>
Aeneas classem et pelagi petere alta parabat,<br/>
ipsa deum fertur genetrix Berecyntia magnum<br/>
vocibus his adfata Iovem: 'Da, nate, petenti,<br/>
quod tua cara parens domito te poscit Olympo.<br/>
[Pinea silva mihi, multos dilecta per annos]<br/>
lucus in arce fuit summa, quo sacra ferebant,<br/>
nigranti picea trabibusque obscurus acernis:<br/>
has ego Dardanio iuveni, cum classis egeret,<br/>
laeta dedi; nunc sollicitam timor anxius angit.<br/>
Solve metus atque hoc precibus sine posse parentem:<br/>
ne cursu quassatae ullo neu turbine venti<br/>
vincantur, prosit nostris in montibus ortas.'<br/>
Filius huic contra, torquet qui sidera mundi:<br/>
'O genetrix, quo fata vocas, aut quid petis istis?<br/>
Mortaline manu factae immortale carinae<br/>
fas habeant certusque incerta pericula lustret<br/>
Aeneas? Cui tanta deo permissa potestas?<br/>
Immo ubi defunctae finem portusque tenebunt<br/>
Ausonios olim, quaecumque evaserit undis<br/>
Dardaniumque ducem Laurentia vexerit arva,<br/>
mortalem eripiam formam magnique iubebo<br/>
aequoris esse deas, qualis Nereia Doto<br/>
et Galatea secant spumantem pectore pontum.<br/>
Dixerat idque ratum Stygii per flumina fratris,<br/>
per pice torrentis atraque voragine ripas<br/>
adnuit et totum nutu tremefecit Olympum.<br/></p>
<p>Ergo aderat promissa dies et tempora Parcae<br/>
debita complerant, cum Turni iniuria Matrem<br/>
admonuit ratibus sacris depellere taedas.<br/>
Hic primum nova lux oculis offulsit et ingens<br/>
visus ab Aurora caelum transcurrere nimbus<br/>
Idaeique chori; tum vox horrenda per auras<br/>
excidit et Troum Rutulorumque agmina complet:<br/>
'Ne trepidate meas, Teucri, defendere navis<br/>
neve armate manus: maria ante exurere Turno<br/>
quam sacras dabitur pinus. Vos ite solutae,<br/>
ite deae pelagi: genetrix iubet.' Et sua quaeque<br/>
continuo puppes abrumpunt vincula ripis<br/>
delphinumque modo demersis aequora rostris<br/>
ima petunt. Hinc virgineae (mirabile monstrum)<br/>
quot prius aeratae steterant ad litora prorae<br/>
reddunt se totidem facies pontoque feruntur.<br/></p>
<p>Obstipuere animis Rutuli, conterritus ipse<br/>
turbatis Messapus equis, cunctatur et amnis<br/>
rauca sonans revocatque pedem Tiberinus ab alto.<br/>
At non audaci Turno fiducia cessit;<br/>
ultro animos tollit dictis atque increpat ultro:<br/>
Troianos haec monstra petunt, his Iuppiter ipse<br/>
auxilium solitum eripuit, non tela neque ignes<br/>
exspectans Rutulos. Ergo maria invia Teucris<br/>
nec spes ulla fugae: rerum pars altera adempta est.<br/>
Terra autem in nostris manibus, tot milia gentes<br/>
arma ferunt Italae. Nil me fatalia terrent,<br/>
siqua Phryges prae se iactant, responsa deorum:<br/>
sat fatis Venerique datum, tetigere quod arva<br/>
fertilis Ausoniae Troes. Sunt et mea contra<br/>
fata mihi, ferro sceleratam exscindere gentem,<br/>
coniuge praerepta: nec solos tangit Atridas<br/>
iste dolor solisque licet capere arma Mycenis.<br/>
Sed periisse semel satis est: peccare fuisset<br/>
ante satis penitus modo non genus omne perosos<br/>
femineum. Quibus haec medii fiducia valli<br/>
fossarumque morae, leti discrimina parva,<br/>
dant animos. At non viderunt moenia Troiae<br/>
Neptuni fabricata manu considere in ignis?<br/>
'Sed vos, o lecti, ferro qui scindere vallum<br/>
apparat et mecum invadit trepidantia castra.'<br/>
Non armis mihi Volcani, non mille carinis<br/>
est opus in Teucros; addant se protinus omnes<br/>
Etrusci socios, tenebras et inertia furta<br/>
Palladii caesis summae custodibus arcis<br/>
ne timeant, nec equi caeca condemur in alvo:<br/>
luce palam certum est igni circumdare muros.<br/>
Haud sibi cum Danais rem faxo et pube Pelasga<br/>
esse ferant, decumum quos distulit Hector in annum.<br/>
Nunc adeo, melior quoniam pars acta diei,<br/>
quod superest, laeti bene gestis corpora rebus<br/>
procurate, viri, et pugnam sperate parari.'<br/>
Interea vigilum excubiis obsidere portas<br/>
cura datur Messapo et moenia cingere flammis.<br/>
Bis septem Rutuli, muros qui milite servent,<br/>
delecti; ast illos centeni quemque sequuntur<br/>
purpurei cristis iuvenes auroque corusci.<br/>
Discurrunt variantque vices fusique per herbam<br/>
indulgent vino et vertunt crateras aenos.<br/>
Conlucent ignes, noctem custodia ducit<br/>
insomnem ludo.<br/></p>
<p>Haec super e vallo prospectant Troes et armis<br/>
alta tenent, nec non trepidi formidine portas<br/>
explorant pontisque et propugnacula iungunt,<br/>
tela gerunt. Instat Mnestheus acerque Serestus,<br/>
quos pater Aeneas, siquando adversa vocarent,<br/>
rectores iuvenum et rerum dedit esse magistros.<br/>
Omnis per muros legio, sortita periclum,<br/>
excubat exercetque vices, quod cuique tuendum est.<br/></p>
<p>Nisus erat portae custos, acerrimus armis,<br/>
Hyrtacides, comitem Aeneae quem miserat Ida<br/>
venatrix iaculo celerem levibusque sagittis;<br/>
it iuxta comes Euryalus, quo pulchrior alter<br/>
non fuit Aeneadum Troiana neque induit arma,<br/>
ora puer prima signans intonsa iuventa.<br/>
His amor unus erat, pariterque in bella ruebant:<br/>
tum quoque communi portam statione tenebant.<br/>
Nisus ait: 'Dine hunc ardorem mentibus addunt,<br/>
Euryale, an sua cuique deus fit dira cupido?<br/>
Aut pugnam aut aliquid iamdudum invadere magnum<br/>
mens agitat mihi nec placida contenta quietest.<br/>
Cernis, quae Rutulos habeat fiducia rerum.<br/>
Lumina rara micant; somno vinoque soluti<br/>
procubuere; silent late loca: percipe porro,<br/>
quid dubitem et quae nunc animo sententia surgat.<br/>
Aenean acciri omnes, populusque patresque,<br/>
exposcunt mittique viros, qui certa reportent.<br/>
Si tibi quae posco promittunt (nam mihi facti<br/>
fama sat est), tumulo videor reperire sub illo<br/>
posse viam ad muros et moenia Pallantea.'<br/>
Obstipuit magno laudum percussus amore<br/>
Euryalus; simul his ardentem adfatur amicum:<br/>
'Mene igitur socium summis adiungere rebus,<br/>
Nise, fugis? Solum te in tanta pericula mittam?<br/>
Non ita me genitor, bellis adsuetus Opheltes,<br/>
Argolicum terrorem inter Troiaeque labores<br/>
sublatum erudiit, nec tecum talia gessi,<br/>
magnanimum Aenean et fata extrema secutus:<br/>
est hic, est animus lucis contemptor et istum<br/>
qui vita bene credat emi, quo tendis, honorem.'<br/>
Nisus ad haec: 'Equidem de te nil tale verebar<br/>
nec fas, non, ita me referat tibi magnus ovantem<br/>
Iuppiter aut quicumque oculis haec aspicit aequis.<br/>
Sed siquis, quae multa vides discrimine tali,<br/>
siquis in adversum rapiat casusve deusve,<br/>
te superesse velim; tua vita dignior aetas.<br/>
Sit qui me raptum pugna pretiove redemptum<br/>
mandet humo solita aut siqua id Fortuna vetabit,<br/>
absenti ferat inferias decoretque sepulchro.<br/>
Neu matri miserae tanti sim causa doloris,<br/>
quae te sola, puer, multis e matribus ausa<br/>
persequitur magni nec moenia curat Acestae,'<br/>
Ille autem: 'Causas nequiquam nectis inanis,<br/>
nec mea iam mutata loco sententia cedit:<br/>
adceleremus,' ait. Vigiles simul excitat, illi<br/>
succedunt servantque vices: statione relicta<br/>
ipse comes Niso graditur, regemque requirunt.<br/></p>
<p>Cetera per terras omnis animalia somno<br/>
laxabant curas et corda oblita laborum:<br/>
ductores Teucrum primi et delecta iuventus<br/>
consilium summis regni de rebus habebant,<br/>
quid facerent quisve Aeneae iam nuntius esset.<br/>
Stant longis adnixi hastis, et scuta tenentes,<br/>
castrorum et campi medio. Tum Nisus et una<br/>
Euryalus confestim alacres admittier orant:<br/>
rem magnam, pretiumque morae fore. Primus Iulus<br/>
accepit trepidos ac Nisum dicere iussit.<br/>
Tum sic Hyrtacides: 'Audite O mentibus aequis,<br/>
Aeneadae, neve haec nostris spectentur ab annis,<br/>
quae ferimus. Rutuli somno vinoque soluti<br/>
conticuere; locum insidiis conspeximus ipsi,<br/>
qui patet in bivio portae, quae proxuma ponto;<br/>
interrupti ignes, aterque ad sidera fumus<br/>
erigitur: si fortuna permittitis uti<br/>
quaesitum Aenean et moenia Pallantea,<br/>
mox hic cum spoliis ingenti caede peracta<br/>
adfore cernetis. Nec nos via fallit euntis:<br/>
vidimus obscuris primam sub vallibus urbem<br/>
venatu adsiduo et totum cognovimus amnem.'<br/>
Hic annis gravis atque animi maturus Aletes:<br/>
'Di patrii, quorum semper sub numine Troia est,<br/>
non tamen omnino Teucros delere paratis,<br/>
cum talis animos iuvenum et tam certa tulistis<br/>
pectora.' Sic memorans umeros dextrasque tenebat<br/>
amborum et voltum lacrimis atque ora rigabat.<br/>
'Quae vobis, quae digna, viri, pro laudibus istis<br/>
praemia posse rear solvi? Pulcherrima primum<br/>
di moresque dabunt vestri; tum cetera reddet<br/>
actutum pius Aeneas atque integer aevi<br/>
Ascanius, meriti tanti non immemor umquam.'<br/>
'Immo ego vos, cui sola salus genitore reducto,'<br/>
excipit Ascanius,' per magnos, Nise, penatis<br/>
Assaracique larem et canae penetralia Vestae<br/>
obtestor; quaecumque mihi fortuna fidesque est,<br/>
in vestris pono gremiis: revocate parentem,<br/>
reddite conspectum; nihil illo triste recepto.<br/>
Bina dabo argento perfecta atque aspera signis<br/>
pocula, devicta genitor quae cepit Arisba,<br/>
et tripodas geminos, auri duo magna talenta,<br/>
cratera antiquum, quem dat Sidonia Dido.<br/>
Si vero capere Italiam sceptrisque potiri<br/>
contigerit victori et praedae dicere sortem,<br/>
vidisti quo Turnus equo, quibus ibat in armis<br/>
aureus: ipsum illum, clipeum cristasque rubentis<br/>
excipiam sorti, iam nunc tua praemia, Nise.<br/>
Praeterea bis sex genitor lectissima matrum<br/>
corpora captivosque dabit suaque omnibus arma,<br/>
insuper his campi quod rex habet ipse Latinus.<br/>
Te vero, mea quem spatiis propioribus aetas<br/>
insequitur, venerande puer, iam pectore toto<br/>
accipio et comitem casus complector in omnis.<br/>
Nulla meis sine te quaeretur gloria rebus;<br/>
seu pacem seu bella geram, tibi maxima rerum<br/>
verborumque fides.' Contra quem talia fatur<br/>
Euryalus: 'Me nulla dies tam fortibus ausis<br/>
dissimilem arguerit; tantum, fortuna secunda<br/>
aut adversa cadat. Sed te super omnia dona<br/>
unum oro, genetrix Priami de gente vetusta<br/>
est mihi, quam miseram tenuit non Ilia tellus<br/>
mecum excedentem, non moenia regis Acestae.<br/>
Hanc ego nunc ignaram huius quodcumque pericli est<br/>
inque salutatam linquo: nox et tua testis<br/>
dextera, quod nequeam lacrumas perferre parentis<br/>
at tu, oro, solare inopem et succurre relictae.<br/>
Hanc sine me spem ferre tui: audentior ibo<br/>
in casus omnis.' Percussa mente dedere<br/>
Dardanidae lacrimas; ante omnis pulcher Iulus,<br/>
atque animum patriae strinxit pietatis imago.<br/>
Tum sic effatur:<br/>
'Sponde digna tuis ingentibus omnia coeptis.<br/>
Namque erit ista mihi genetrix nomenque Creusae<br/>
solum defuerit, nec partum gratia talem<br/>
parva manet. Casus factum quicumque sequentur,<br/>
per caput hoc iuro, per quod pater ante solebat:<br/>
quae tibi polliceor reduci rebusque secundis,<br/>
haec eadem matrique tuae generique manebunt.'<br/>
Sic ait inlacrimans; umero simul exuit ensem<br/>
auratum, mira quem fecerat arte Lycaon<br/>
Gnosius atque habilem vagina aptarat eburna.<br/>
Dat Niso Mnestheus pellem horrentisque leonis<br/>
exuvias; galeam fidus permutat Aletes.<br/>
Protinus armati incedunt; quos omnis euntis<br/>
primorum manus ad portas iuvenumque senumque<br/>
prosequitur votis. Nec non et pulcher Iulus,<br/>
ante annos animumque gerens curamque virilem,<br/>
multa patri mandata dabat portanda: sed aurae<br/>
omnia discerpunt et nubibus inrita donant.<br/></p>
<p>Egressi superant fossas noctisque per umbram<br/>
castra inimica petunt, multis tamen ante futuri<br/>
exitio. Passim somno vinoque per herbam<br/>
corpora fusa vident, arrectos litore currus,<br/>
inter lora rotasque viros, simul arma iacere,<br/>
vina simul. Prior Hyrtacides sic ore locutus:<br/>
'Euryale, audendum dextra; nunc ipsa vocat res.<br/>
Hac iter est. Tu, ne qua manus se attollere nobis<br/>
a tergo possit, custodi et consule longe;<br/>
haec ego vasta dabo et lato te limite ducam.<br/>
Sic memorat vocemque premit; simul ense superbum<br/>
Rhamnetem adgreditur, qui forte tapetibus altis<br/>
exstructus toto proflabat pectore somnum.<br/>
Rex idem et regi Turno gratissimus augur,<br/>
sed non augurio potuit depellere pestem.<br/>
Tris iuxta famulos temere inter tela iacentis<br/>
armigerumque Remi premit aurigamque sub ipsis<br/>
nanctus equis ferroque secat pendentia colla;<br/>
tum caput ipsi aufert domino truncumque relinquit<br/>
sanguine singultantem; atro tepefacta cruore<br/>
terra torique madent. Nec non Lamyrumque Lamumque<br/>
et iuvenem Serranum, illa qui plurima nocte<br/>
luserat, insignis facie, multoque iacebat<br/>
membra deo victus: felix, si protinus illum<br/>
aequasset nocti ludum in lucemque tulisset.<br/>
Impastus ceu plena leo per ovilia turbans<br/>
(suadet enim vesana fames) manditque trahitque<br/>
molle pecus mutumque metu, fremit ore cruento:<br/>
nec minor Euryali caedes; incensus et ipse<br/>
perfurit ac multam in medio sine nomine plebem,<br/>
Fadumque Herbesumque subit Rhoetumque Abarimque,<br/>
ignaros, Rhoetum vigilantem et cuncta videntem,<br/>
sed magnum metuens se post cratera tegebat;<br/>
pectore in adverso totum cui comminus ensem<br/>
condidit adsurgenti et multa morte recepit.<br/>
Purpuream vomit ille animam et cum sanguine mixta<br/>
vina refert moriens; hic furto fervidus instat.<br/>
Iamque ad Messapi socios tendebat; ibi ignem<br/>
deficere extremum et religatos rite videbat<br/>
carpere gramen equos: breviter cum talia Nisus.<br/>
sensit enim nimia caede atque cupidine ferri:<br/>
'Absistamus,' ait, 'nam lux inimica propinquat.<br/>
Poenarum exhaustum satis est, via facta per hostis.'<br/>
Multa virum solido argento perfecta relinquunt<br/>
armaque craterasque simul pulchrosque tapetas.<br/>
Euryalus phaleras Rhamnetis et aurea bullis<br/>
cingula, Tiburti Remulo ditissimus olim<br/>
quae mittit dona hospitio cum iungeret absens<br/>
Caedicus, ille suo moriens dat habere nepoti,<br/>
[post mortem bello Rutuli pugnaque potiti]<br/>
haec rapit atque umeris nequiquam fortibus aptat.<br/>
Tum galeam Messapi habilem cristisque decoram<br/>
induit. Excedunt castris et tuta capessunt.<br/></p>
<p>Interea praemissi equites ex urbe Latina,<br/>
cetera dum legio campis instructa moratur,<br/>
ibant et Turno regi responsa ferebant,<br/>
tercentum, scutati omnes, Volcente magistro.<br/>
Iamque propinquabant castris murosque subibant,<br/>
cum procul hos laevo flectentis limite cernunt<br/>
et galea Euryalum sublustri noctis in umbra<br/>
prodidit immemorem radiisque adversa refulsit.<br/>
Haud temere est visum. Conclamat ab agmine Volcens<br/>
'State, viri. Quae causa viae? Quive estis in armis?<br/>
Quove tenetis iter?' Nihil illi tendere contra,<br/>
sed celerare fugam in silvas et fidere nocti.<br/>
Obiciunt equites sese ad divortia nota<br/>
hinc atque hinc omnemque abitum custode coronant.<br/>
Silva fuit late dumis atque ilice nigra<br/>
horrida, quam densi complerant undique sentes;<br/>
rara per occultos lucebat semita calles.<br/>
Euryalum tenebrae ramorum onerosaque praeda<br/>
impediunt fallitque timor regione viarum;<br/>
Nisus abit, iamque imprudens evaserat hostis<br/>
atque locos, qui post Albae de nomine dicti<br/>
Albani, tum rex stabula alta Latinus habebat,<br/>
ut stetit et frustra absentem respexit amicum.<br/>
'Euryale infelix, qua te regione reliqui?<br/>
Quave sequar, rursus perplexum iter omne revolvens<br/>
fallacis silvae?' Simul et vestigia retro<br/>
observata legit dumisque silentibus errat.<br/>
Audit equos, audit strepitus et signa sequentum.<br/>
Nec longum in medio tempus, cum clamor ad auris<br/>
pervenit ac videt Euryalum, quem iam manus omnis<br/>
fraude loci et noctis, subito turbante tumultu,<br/>
oppressum rapit et conantem plurima frustra.<br/>
Quid faciat? Qua vi iuvenem, quibus audeat armis<br/>
eripere? An sese medios moriturus in enses<br/>
inferat et pulchram properet per volnera mortem?<br/>
Ocius adducto torquens hastile lacerto,<br/>
suspiciens altam Lunam sic voce precatur:<br/>
'Tu, dea, tu praesens nostro succurre labori,<br/>
astrorum decus et nemorum Latonia custos<br/>
Siqua tuis umquam pro me pater Hyrtacus aris<br/>
dona tulit, siqua ipse meis venatibus auxi<br/>
suspendive tholo aut sacra ad fastigia fixi:<br/>
hunc sine me turbare globum et rege tela per auras.'<br/>
Dixerat, et toto conixus corpore ferrum<br/>
conicit: hasta volans noctis diverberat umbras<br/>
et venit aversi in tergum Sulmonis ibique<br/>
frangitur ac fisso transit praecordia ligno.<br/>
Volvitur ille vomens calidum de pectore flumen<br/>
frigidus et longis singultibus ilia pulsat.<br/>
Diversi circumspiciunt. Hoc acrior idem<br/>
ecce aliud summa telum librabat ab aure.<br/>
Dum trepidant, it hasta Tago per tempus utrumque<br/>
stridens traiectoque haesit tepefacta cerebro.<br/>
Saevit atrox Volcens nec teli conspicit usquam<br/>
auctorem nec quo se ardens inmittere possit.<br/>
'Tu tamen interea calido mihi sanguine poenas<br/>
persolves amborum,' inquit; simul ense recluso<br/>
ibat in Euryalum. Tum vero exterritus, amens<br/>
conclamat Nisus, nec se celare tenebris<br/>
amplius aut tantum potuit perferre dolorem.<br/>
Me me, adsum qui feci, in me convertite ferrum,<br/>
O Rutuli, mea fraus omnis; nihil iste nec ausus<br/>
nec potuit, caelum hoc et conscia sidera testor,<br/>
tantum infelicem nimium dilexit amicum.'<br/>
Talia dicta dabat; sed viribus ensis adactus<br/>
transabiit costas et candida pectora rumpit.<br/>
Volvitur Euryalus leto, pulchrosque per artus<br/>
it cruor, inque umeros cervix conlapsa recumbit:<br/>
purpureus veluti cum flos succisus aratro<br/>
languescit moriens lassove papavera collo<br/>
demisere caput, pluvia cum forte gravantur.<br/>
At Nisus ruit in medios solumque per omnis<br/>
Volcentem petit in solo Volcente moratur.<br/>
Quem circum glomerati hostes hinc comminus atque hinc<br/>
proturbant. Instat non setius ac rotat ensem<br/>
fulmineum, donec Rutuli clamantis in ore<br/>
condidit adverso et moriens animam abstulit hosti.<br/>
Tum super exanimum sese proiecit amicum<br/>
confossus placidaque ibi demum morte quievit.<br/></p>
<p>Fortunati ambo! Siquid mea carmina possunt,<br/>
nulla dies umquam memori vos eximet aevo,<br/>
dum domus Aeneae Capitoli immobile saxum<br/>
accolet imperiumque pater Romanus habebit.<br/></p>
<p>Victores praeda Rutuli spoliisque potiti<br/>
Volcentem exanimum flentes in castra ferebant.<br/>
Nec minor in castris luctus Rhamnete reperto<br/>
exsangui et primis una tot caede peremptis,<br/>
Serranoque Numaque. Ingens concursus ad ipsa<br/>
corpora seminecisque viros tepidaque recentem<br/>
caede locum et plenos spumanti sanguine rivos.<br/>
Agnoscunt spolia inter se galeamque nitentem<br/>
Messapi et multo phaleras sudore receptas.<br/></p>
<p>Et iam prima novo spargebat lumine terras<br/>
Tithoni croceum linquens Aurora cubile:<br/>
iam sole infuso, iam rebus luce retectis<br/>
Turnus in arma viros, armis circumdatus ipse,<br/>
suscitat, aeratasque acies in proelia cogit<br/>
quisque suas variisque acuunt rumoribus iras.<br/>
Quin ipsa arrectis (visu miserabile) in hastis<br/>
praefigunt capita et multo clamore sequuntur<br/>
Euryali et Nisi.<br/>
Aeneadae duri murorum in parte sinistra<br/>
opposuere aciem, nam dextera cingitur amni,<br/>
ingentisque tenent fossas et turribus altis<br/>
stant maesti; simul ora virum praefixa movebant,<br/>
nota nimis miseris atroque fluentia tabo.<br/></p>
<p>Interea pavidam volitans pennata per urbem<br/>
nuntia Fama ruit matrisque adlabitur auris<br/>
Euryali. At subitus miserae calor ossa reliquit,<br/>
excussi manibus radii revolutaque pensa.<br/>
Evolat infelix et femineo ululatu,<br/>
scissa comam, muros amens atque agmina cursu<br/>
prima petit, non illa virum, non illa pericli<br/>
telorumque memor; caelum dehinc questibus implet:<br/>
'Hunc ego te, Euryale, aspicio? Tune illa senectae<br/>
sera meae requies, potuisti linquere solam,<br/>
crudelis? Nec te, sub tanta pericula missum,<br/>
adfari extremum miserae data copia matri?<br/>
Heu, terra ignota canibus data praeda Latinis<br/>
alitibusque iaces, nec te, tua funera mater<br/>
produxi pressive oculos aut volnera lavi,<br/>
veste tegens, tibi quam noctes festina diesque<br/>
urgebam et tela curas solabar anilis.<br/>
Quo sequar, aut quae nunc artus avolsaque membra<br/>
et funus lacerum tellus habet? Hoc mihi de te,<br/>
nate, refers? Hoc sum terraque marique secuta?<br/>
Figite me, siqua est pietas, in me omnia tela<br/>
conicite, o Rutuli, me primam absumite ferro:<br/>
aut tu, magne pater divom, miserere tuoque<br/>
invisum hoc detrude caput sub Tartara telo,<br/>
quando aliter nequeo crudelem abrumpere vitam.'<br/>
Hoc fletu concussi animi, maestusque per omnis<br/>
it gemitus: torpent infractae ad proelia vires.<br/>
Illam incendentem luctus Idaeus et Actor<br/>
Illionei monitu et multum lacrimantis Iuli<br/>
corripiunt interque manus sub tecta reponunt.<br/></p>
<p>At tuba terribilem sonitum procul aere canoro<br/>
increpuit; sequitur clamor caelumque remugit.<br/>
Adcelerant acta pariter testudine Volsci<br/>
et fossas implere parant ac vellere vallum.<br/>
Quaerunt pars aditum et scalis ascendere muros,<br/>
qua rara est acies interlucetque corona<br/>
non tam spissa viris. Telorum effundere contra<br/>
omne genus Teucri ac duris detrudere contis,<br/>
adsueti longo muros defendere bello.<br/>
Saxa quoque infesto volvebant pondere, siqua<br/>
possent tectam aciem perrumpere: cum tamen omnis<br/>
ferre iuvat subter densa testudine casus;<br/>
nec iam sufficiunt. Nam qua globus imminet ingens,<br/>
immanem Teucri molem volvuntque ruuntque,<br/>
quae stravit Rutulos late armorumque resolvit<br/>
tegmina. Nec curant caeco contendere Marte<br/>
amplius audaces Rutuli, sed pellere vallo<br/>
missilibus certant.<br/>
Parte alia horrendus visu quassabat Etruscam<br/>
pinum et fumiferos infert Mezentius ignis;<br/>
at Messapus equum domitor, Neptunia proles,<br/>
rescindit vallum et scalas in moenia poscit.<br/></p>
<p>Vos, o Calliope, precor, adspirate canenti,<br/>
quas ibi tum ferro strages, quae funera Turnus<br/>
ediderit, quem quisque virum demiserit Orco;<br/>
et mecum ingentis oras evolvite belli,<br/>
[et meministis enim, divae, et memorare potestis.]<br/></p>
<p>Turris erat vasto suspectu et pontibus altis,<br/>
opportuna loco, summis quam viribus omnes<br/>
expugnare Itali summaque evertere opum vi<br/>
certabant, Troes contra defendere saxis<br/>
perque cavas densi tela intorquere fenestras.<br/>
Princeps ardentem coniecit lampada Turnus<br/>
et flammam adfixit lateri, quae plurima vento<br/>
corripuit tabulas et postibus haesit adesis.<br/>
Turbati trepidare intus frustraque malorum<br/>
velle fugam. Dum se glomerant retroque residunt<br/>
in partem, quae peste caret, tum pondere turris<br/>
procubuit subito et caelum tonat omne fragore.<br/>
Semineces ad terram, immani mole secuta,<br/>
confixique suis telis et pectora duro<br/>
transfossi ligno veniunt. Vix unus Helenor<br/>
et Lycus elapsi. Quorum primaevus Helenor,<br/>
Maeonio regi quem serva Licymnia furtim<br/>
sustulerat vetitisque ad Troiam miserat armis,<br/>
ense levis nudo parmaque inglorius alba;<br/>
isque ubi se Turni media inter milia vidit,<br/>
hinc acies atque hinc acies adstare Latinas:<br/>
ut fera, quae densa venantum saepta corona<br/>
contra tela furit seseque haud nescia morti<br/>
inicit et saltu supra venabula fertur,<br/>
haud aliter iuvenis medios moriturus in hostis<br/>
inruit et, qua tela videt densissima, tendit.<br/>
At pedibus longe melior Lycus inter et hostis<br/>
inter et arma fuga muros tenet altaque certat<br/>
prendere tecta manu sociumque attingere dextras.<br/>
Quem Turnus, pariter cursu teloque secutus,<br/>
increpat his victor: 'Nostrasne evadere, demens,<br/>
sperasti te posse manus?' Simul adripit ipsum<br/>
pendentem et magna muri cum parte revellit.<br/>
Qualis ubi aut leporem aut candenti corpore cycnum<br/>
sustulit alta petens pedibus Iovis armiger uncis<br/>
quaesitum aut matri multis balatibus agnum<br/>
Martius a stabulis rapuit lupus. Undique clamor<br/>
tollitur: invadunt et fossas agere complent;<br/>
ardentis taedas alii ad fastigia iactant.<br/>
Ilioneus saxo atque ingenti fragmine montis<br/>
Lucetium portae subeuntem ignisque ferentem,<br/>
Emathiona Liger, Corynaeum sternit Asilas,<br/>
hic iaculo bonus, hic longe fallente sagitta,<br/>
Ortygium Caeneus, victorem Caenea Turnus,<br/>
Turnus Ityn Cloniumque, Dioxippum Promolumque<br/>
et Sagarim et summis stantem pro turribus Idan,<br/>
Privernum Capys. Hunc primo levis hasta Themillae<br/>
strinxerat: ille manum proiecto tegmine demens<br/>
ad volnus tulit; ergo alis adlapsa sagitta<br/>
et laevo infixa est lateri manus abditaque intus<br/>
spiramenta animae letali volnere rupit.<br/>
Stabat in egregiis Arcentis filius armis,<br/>
pictus acu chlamydem et ferrugine clarus Hibera,<br/>
insignis facie, genitor quem miserat Arcens,<br/>
eductum Matris luco Symaethia circum<br/>
flumina, pinguis ubi et placabilis ara Palici:<br/>
stridentem fundam positis Mezentius hastis<br/>
ipse ter adducta circum caput egit habena<br/>
et media adversi liquefacto tempora plumbo<br/>
diffidit ac multa porrectum extendit harena.<br/></p>
<p>Tum primum bello celerem intendisse sagittam<br/>
dicitur ante feras solitus terrere fugaces<br/>
Ascanius fortemque manu fudisse Numanum,<br/>
cui Remulo cognomen erat, Turnique minorem<br/>
germanam nuper thalamo sociatus habebat.<br/>
Is primam ante aciem digna atque indigna relatu<br/>
vociferans tumidusque novo praecordia regno<br/>
ibat et ingentem sese clamore ferebat:<br/>
'Non pudet obsidione iterum valloque teneri,<br/>
bis capti Phryges, et morti praetendere muros?<br/>
En qui nostra sibi bello conubia poscunt!<br/>
Quis deus Italiam, quae vos dementia adegit<br/>
Non hic Atridae nec fandi fictor Ulixes:<br/>
durum a stirpe genus natos ad flumina primum<br/>
deferimus saevoque gelu duramus et undis,<br/>
venatu invigilant pueri silvasque fatigant,<br/>
flectere ludus equos et spicula tendere cornu.<br/>
At patiens operum parvoque adsueta iuventus<br/>
aut rastris terram domat aut quatit oppida bello.<br/>
Omne aevum ferro teritur, versaque iuvencum<br/>
terga fatigamus hasta; nec tarda senectus<br/>
debilitat vires animi mutatque vigorem:<br/>
canitiem galea premimus, semperque recentis<br/>
comportare iuvat praedas et vivere rapto.<br/>
Vobis picta croco et fulgenti murice vestis,<br/>
desidiae cordi, iuvat indulgere choreis,<br/>
et tunicae manicas et habent redimicula mitrae.<br/>
O vere Phrygiae, neque enim Phryges, ite per alta<br/>
Dindyma ubi adsuetis biforem dat tibia cantum!<br/>
Tympana vos buxusque vocat Berecyntia Matris<br/>
Idaeae sinite arma viris et cedite ferro.'<br/></p>
<p>Talia iactantem dictis ac dira canentem<br/>
non tulit Ascanius nervoque obversus equino<br/>
contendit telum diversaque bracchia ducens<br/>
constitit, ante Iovem supplex per vota precatus:<br/>
'Iuppiter omnipotens, audacibus adnue coeptis.<br/>
Ipse tibi ad tua templa feram sollemnia dona<br/>
et statuam ante aras aurata fronte iuvencum<br/>
candentem pariterque caput cum matre ferentem,<br/>
iam cornu petat et pedibus qui spargat harenam.'<br/>
Audiit et caeli Genitor de parte serena<br/>
intonuit laevum, sonat una fatifer arcus:<br/>
effugit horrendum stridens adducta sagitta<br/>
perque caput Remuli venit et cava tempora ferro<br/>
traicit. 'I, verbis virtutem inlude superbis!<br/>
His capti Phryges haec Rutulis responsa remittunt.'<br/>
Hoc tantum Ascanius. Teucri clamore sequuntur<br/>
laetitiaque fremunt animosque ad sidera tollunt.<br/>
Aetheria tum forte plaga crinitus Apollo<br/>
desuper Ausonias acies urbemque videbat,<br/>
nube sedens, atque his victorem adfatur Iulum:<br/>
'Macte nova virtute, puer: sic itur ad astra,<br/>
dis genite et geniture deos. Iure omnia Bella<br/>
gente sub Assaraci fato ventura resident,<br/>
nec te Troia capit.' Simul haec effatus ab alto<br/>
aethere se misit, spirantis dimovet auras<br/>
Ascaniumque petit. Forma tum vertitur oris<br/>
antiquum in Buten; hic Dardanio Anchisae<br/>
armiger ante fuit fidusque ad limina custos,<br/>
tum comitem Ascanio pater addidit. Ibat Apollo<br/>
omnia longaevo similis, vocemque coloremque<br/>
et crinis albos et saeva sonoribus arma,<br/>
atque his ardentem dictis adfatur Iulum:<br/>
'Sit satis, Aenide, telis impune Numanum<br/>
oppetiisse tuis; primam hanc tibi magnus, Apollo<br/>
concedit laudem et paribus non invidet armis:<br/>
cetera parce, puer, bello.' Sic orsus Apollo<br/>
mortalis medio aspectus sermone reliquit<br/>
et procul in tenuem ex oculis evanuit auram.<br/>
Agnovere deum proceres divinaque tela<br/>
Dardanidae pharetramque fuga sensere sonantem.<br/>
Ergo avidum pugnae dictis ac numine Phoebi<br/>
Ascanium prohibent, ipsi in certamina rursus<br/>
succedunt animasque in aperta pericula mittunt.<br/>
It clamor totis per propugnacula muris,<br/>
intendunt acris arcus amentaque torquent.<br/>
Sternitur omne solum telis, tum scuta cavaeque<br/>
dant sonitum flictu galeae, pugna aspera surgit:<br/>
quantus ab occasu veniens pluvialibus Haedis<br/>
verberat imber humum, quam multa grandine nimbi<br/>
in vada praecipitant, cum Iuppiter horridus austris<br/>
torquet aquosam hiemem et caelo cava nubila rumpit.<br/></p>
<p>Pandarus et Bitias, Idaeo Alcanore creti,<br/>
quos Iovis eduxit luco silvestris Iaera<br/>
abietibus iuvenes patriis et montibus aequos,<br/>
portam, quae ducis imperio commissa, recludunt,<br/>
freti animis, ultroque invitant moenibus hostem.<br/>
Ipsi intus dextra ac laeva pro turribus adstant,<br/>
armati ferro et cristis capita alta corusci:<br/>
quales aeriae liquentia flumina circum,<br/>
sive Padi ripis Athesim seu propter amoenum,<br/>
consurgunt geminae quercus intonsaque caelo<br/>
attollunt capita et sublimi vertice nutant.<br/>
inrumpunt aditus Rutuli ut videre patentis<br/>
continuo Quercens et pulcher Aquiculus armis<br/>
et praeceps animi Tmarus et Mavortius Haemon<br/>
agminibus totis: at versi terga dedere<br/>
aut ipso portae posuere in limine vitam.<br/>
Tum magis increscunt animis discordibus irae;<br/>
et iam collecti Troes glomerantur eodem<br/>
et conferre manum et procurrere longius audent.<br/></p>
<p>Ductori Turno diversa in parte furenti<br/>
turbantique viros perfertur nuntius, hostem<br/>
fervere caede nova et portas praebere patentis.<br/>
Deserit inceptum atque immani concitus ira<br/>
Dardaniam ruit ad portam fratresque superbos.<br/>
Et primum Antiphaten, is enim se primus agebat,<br/>
Thebana de matre nothum Sarpedonis alti,<br/>
coniecto sternit iaculo; volat Itala cornus<br/>
aera per tenerum stomachoque infixa sub altum<br/>
pectus abit: reddit specus atri volneris undam<br/>
spumantem, et fixo ferrum in pulmone tepescit.<br/>
Tum Meropem atque Erymanta manu, tum sternit Aphidnum,<br/>
tum Bitian ardentem oculis animisque frementem<br/>
non iaculo, neque enim iaculo vitam ille dedisset,<br/>
sed magnum stridens contorta phalarica venit,<br/>
fulminis acta modo, quam nec duo taurea terga<br/>
nec duplici squama lorica fidelis et auro<br/>
sustinuit: conlapsa ruunt immania membra.<br/>
Dat tellus gemitum, et clipeum super intonat ingens.<br/>
Talis in Euboico Baiarum litore quondam<br/>
saxea pila cadit, magnis quam molibus ante<br/>
constructam ponto iaciunt; sic illa ruinam<br/>
prona trahit penitusque vadis inlisa recumbit:<br/>
miscent se maria, et nigrae attolluntur harenae;<br/>
tum sonitu Prochyta alta tremit durumque cubile<br/>
Inarime Iovis imperiis imposta Typhoeo.<br/></p>
<p>Hic Mars armipotens animum viresque Latinis<br/>
addidit et stimulos acris sub pectore vertit<br/>
immisitque Fugam Teucris atrumque Timorem.<br/>
Undique conveniunt, quoniam data copia pugnae<br/>
bellatorque animo deus incidit.<br/>
Pandarus ut fuso germanum corpore cernit<br/>
et quo sit fortuna loco, qui casus agat res,<br/>
portam vi magna converso cardine torquet,<br/>
obnixus latis umeris, multosque suorum<br/>
moenibus exclusos duro in certamine linquit;<br/>
ast alios secum includit recipitque ruentis,<br/>
demens, qui Rutulum in medio non agmine regem<br/>
viderit inrumpentem ultroque incluserit urbi,<br/>
immanem veluti pecora inter inertia tigrim<br/>
Continuo nova lux oculis effulsit, et arma<br/>
horrendum sonuere; tremunt in vertice cristae<br/>
sanguineae, clipeoque micantia fulmina mittit:<br/>
agnoscunt faciem invisam atque immania membra<br/>
turbati subito Aeneadae. Tum Pandarus ingens<br/>
emicat et mortis fraternae fervidus ira<br/>
effatur: 'Non haec dotalis regia Amatae,<br/>
nec muris cohibet patriis media Ardea Turnum.<br/>
Castra inimica vides; nulla hinc exire potestas.'<br/>
Olli subridens sedato pectore Turnus:<br/>
'Incipe, siqua animo virtus, et consere dextram:<br/>
hic etiam inventum Priamo narrabis Achillem.'<br/>
Dixerat. Ille rudem nodis et cortice crudo<br/>
intorquet summis adnixus viribus hastam:<br/>
excepere aurae volnus; Saturnia Iuno<br/>
detorsit veniens, portaeque infigitur hasta.<br/>
'At non hoc telum, mea quod vi dextera versat,<br/>
effugies; neque enim is teli nec volneris auctor.'<br/>
Sic ait et sublatum alte consurgit in ensem<br/>
et mediam ferro gemina inter tempora frontem<br/>
dividit inpubesque immani volnere malas.<br/>
Fit sonus, ingenti concussa est pondere tellus:<br/>
conlapsos artus atque arma cruenta cerebro<br/>
sternit humi moriens, atque illi partibus aequis<br/>
huc caput atque illuc umero ex utroque pependit.<br/>
Diffugiunt versi trepida formidine Troes:<br/>
et si continuo victorem ea cura subisset,<br/>
rumpere claustra manu sociosque immittere portis,<br/>
ultimus ille dies bello gentique fuisset;<br/>
sed furor ardentem caedisque insana cupido<br/>
egit in adversos.<br/>
Principio Phalerim et succiso poplite Gygen<br/>
excipit; hinc raptas fugientibus ingerit hastas<br/>
in tergum, Iuno vires animumque ministrat;<br/>
addit Halym comitem et confixa Phegea parma,<br/>
ignaros deinde in muris Martemque cientis<br/>
Alcandrumque Haliumque Noemonaque Prytanimque.<br/>
Lyncea tendentem contra sociosque vocantem<br/>
vibranti gladio conixus ab aggere dexter<br/>
occupat; huic uno desectum comminus ictu<br/>
cum galea longe iacuit caput. Inde ferarum<br/>
vastatorem Amycum, quo non felicior alter<br/>
ungere tela manu ferrumque armare veneno,<br/>
et Clytium Aeoliden et amicum Crethea Musis,<br/>
Crethea Musarum comitem, cui carmina semper<br/>
et citharae cordi numerosque intendere nervis.<br/>
[Semper equos atque arma virum pugnasque canebat.]<br/></p>
<p>Tandem ductores audita caede suorum<br/>
conveniunt Teucri, Mnestheus acerque Serestus,<br/>
palantisque vident socios hostemque receptum.<br/>
Et Mnestheus: 'Quo deinde fugam, quo tenditis?' inquit.<br/>
'Quos alios muros, quae iam ultra moenia habetis?<br/>
Unus homo et vestris, o cives, undique saeptus<br/>
aggeribus tantas strages inpune per urbem<br/>
ediderit, iuvenum primos tot miserit Orco?<br/>
Non infelicis patriae veterumque deorum<br/>
et magni Aeneae, segnes, miseretque pudetque?'<br/>
Talibus accensi firmantur et agmine denso<br/>
consistunt. Turnus paulatim excedere pugna<br/>
et fluvium petere ac partem, quae cingitur unda<br/>
acrius hoc Teucri clamore incumbere magno<br/>
et glomerare manum. Ceu saevum turba leonem<br/>
cum telis premit infensis, at territus ille,<br/>
asper, acerba tuens, retro redit, et neque terga<br/>
ira dare aut virtus patitur, nec tendere contra<br/>
ille quidem hoc cupiens potis est per tela virosque:<br/>
haud aliter retro dubius vestigia Turnus<br/>
improperata refert, et mens exaestuat ira.<br/>
Quin etiam bis tum medios invaserat hostis,<br/>
bis confusa fuga per muros agmina vertit;<br/>
sed manus e castris propere coit omnis in unum,<br/>
nec contra vires audet Saturnia Iuno<br/>
sufficere, aeriam caelo nam Iuppiter Irim<br/>
demisit germanae haud mollia iussa ferentem,<br/>
ni Turnus cedat Teucrorum moenibus altis.<br/>
Ergo nec clipeo iuvenis subsistere tantum<br/>
dextra valet: iniectis sic undique telis<br/>
obruitur. Strepit adsiduo cava tempora circum<br/>
tinnitu galea, et saxis solida aera fatiscunt,<br/>
discussaeque iubae capiti, nec sufficit umbo<br/>
ictibus: ingeminant hastis et Troes et ipse<br/>
fulmineus Mnestheus. Tum toto corpore sudor<br/>
liquitur et piceum, nec respirare potestas,<br/>
flumen agit; fessos quatit aeger anhelitus artus.<br/>
Tum demum praeceps saltu sese omnibus armis<br/>
in fluvium dedit: ille suo cum gurgite flavo<br/>
accepit venientem ac mollibus extulit undis<br/>
et laetum sociis abluta caede remisit.<br/></p>
<p><br/>
<br/>
<br/>
<a id="liber10"/></p>
</body></html>
