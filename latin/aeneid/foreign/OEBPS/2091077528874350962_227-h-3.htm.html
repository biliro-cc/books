<?xml version='1.0' encoding='utf-8'?>
<!DOCTYPE html PUBLIC '-//W3C//DTD XHTML 1.1//EN' 'http://www.w3.org/TR/xhtml11/DTD/xhtml11.dtd'>
<html xmlns="http://www.w3.org/1999/xhtml">
<head>
<meta name="generator" content="HTML Tidy for HTML5 for Linux version 5.6.0"/>
<meta http-equiv="Content-Type" content="application/xhtml+xml; charset=utf-8"/>
<title>Virgil's Aeneid in Latin</title>




<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta name="generator" content="Ebookmaker 0.11.30 by Project Gutenberg"/>
</head>
<body class="x-ebookmaker"><p>Interea videt Aeneas in valle reducta<br/>
seclusum nemus et virgulta sonantia silvis,<br/>
Lethaeumque, domos placidas qui praenatat, amnem.<br/>
Hunc circum innumerae gentes populique volabant;<br/>
ac—-velut in pratis ubi apes aestate serena<br/>
floribus insidunt variis, et candida circum<br/>
lilia funduntur—-strepit omnis murmure campus.<br/>
Horrescit visu subito, causasque requirit<br/>
inscius Aeneas, quae sint ea flumina porro,<br/>
quive viri tanto complerint agmine ripas.<br/>
Tum pater Anchises: 'Animae, quibus altera fato<br/>
corpora debentur, Lethaei ad fluminis undam<br/>
securos latices et longa oblivia potant.<br/>
[Has equidem memorare tibi atque ostendere coram,]<br/>
iampridem hanc prolem cupio enumerare meorum,<br/>
quo magis Italia mecum laetere reperta.'<br/>
'O pater, anne aliquas ad caelum hinc ire putandum est<br/>
sublimis animas, iterumque ad tarda reverti<br/>
corpora? Quae lucis miseris tam dira cupido?'<br/>
'Dicam equidem, nec te suspensum, nate, tenebo'<br/>
suscipit Anchises, atque ordine singula pandit.<br/></p>
<p>'Principio caelum ac terras camposque liquentis<br/>
lucentemque globum Lunae Titaniaque astra<br/>
spiritus intus alit, totamque infusa per artus<br/>
mens agitat molem et magno se corpore miscet.<br/>
Inde hominum pecudumque genus, vitaeque volantum,<br/>
et quae marmoreo fert monstra sub aequore pontus.<br/>
Igneus est ollis vigor et caelestis origo<br/>
seminibus, quantum non noxia corpora tardant,<br/>
terrenique hebetant artus moribundaque membra.<br/>
Hinc metuunt cupiuntque, dolent gaudentque, neque auras<br/>
dispiciunt clausae tenebris et carcere caeco.<br/>
Quin et supremo cum lumine vita reliquit,<br/>
non tamen omne malum miseris nec funditus omnes<br/>
corporeae excedunt pestes, penitusque necesse est<br/>
multa diu concreta modis inolescere miris.<br/>
Ergo exercentur poenis, veterumque malorum<br/>
supplicia expendunt: aliae panduntur inanes<br/>
suspensae ad ventos; aliis sub gurgite vasto<br/>
infectum eluitur scelus, aut exuritur igni;<br/>
quisque suos patimur Manes; exinde per amplum<br/>
mittimur Elysium, et pauci laeta arva tenemus;<br/>
donec longa dies, perfecto temporis orbe,<br/>
concretam exemit labem, purumque relinquit<br/>
aetherium sensum atque aurai simplicis ignem.<br/>
Has omnes, ubi mille rotam volvere per annos,<br/>
Lethaeum ad fluvium deus evocat agmine magno,<br/>
scilicet immemores supera ut convexa revisant,<br/>
rursus et incipiant in corpora velle reverti.'<br/></p>
<p>Dixerat Anchises, natumque unaque Sibyllam<br/>
conventus trahit in medios turbamque sonantem,<br/>
et tumulum capit, unde omnes longo ordine possit<br/>
adversos legere, et venientum discere vultus.<br/></p>
<p>'Nunc age, Dardaniam prolem quae deinde sequatur<br/>
gloria, qui maneant Itala de gente nepotes,<br/>
inlustris animas nostrumque in nomen ituras,<br/>
expediam dictis, et te tua fata docebo.<br/>
Ille, vides, pura iuvenis qui nititur hasta,<br/>
proxuma sorte tenet lucis loca, primus ad auras<br/>
aetherias Italo commixtus sanguine surget,<br/>
silvius, Albanum nomen, tua postuma proles,<br/>
quem tibi longaevo serum Lavinia coniunx<br/>
educet silvis regem regumque parentem,<br/>
unde genus Longa nostrum dominabitur Alba.<br/>
'Proxumus ille Procas, Troianae gloria gentis,<br/>
et Capys, et Numitor, et qui te nomine reddet<br/>
Silvius Aeneas, pariter pietate vel armis<br/>
egregius, si umquam regnandam acceperit Albam.<br/>
Qui iuvenes! Quantas ostentant, aspice, vires,<br/>
atque umbrata gerunt civili tempora quercu!<br/>
Hi tibi Nomentum et Gabios urbemque Fidenam,<br/>
hi Collatinas imponent montibus arces,<br/>
Pometios Castrumque Inui Bolamque Coramque.<br/>
Haec tum nomina erunt, nunc sunt sine nomine terrae.<br/>
'Quin et avo comitem sese Mavortius addet<br/>
Romulus, Assaraci quem sanguinis Ilia mater<br/>
educet. Viden, ut geminae stant vertice cristae,<br/>
et pater ipse suo superum iam signat honore?<br/>
En, huius, nate, auspiciis illa incluta Roma<br/>
imperium terris, animos aequabit Olympo,<br/>
septemque una sibi muro circumdabit arces,<br/>
felix prole virum: qualis Berecyntia mater<br/>
invehitur curru Phrygias turrita per urbes,<br/>
laeta deum partu, centum complexa nepotes,<br/>
omnes caelicolas, omnes supera alta tenentes.<br/>
'Huc geminas nunc flecte acies, hanc aspice gentem<br/>
Romanosque tuos. Hic Caesar et omnis Iuli<br/>
progenies magnum caeli ventura sub axem.<br/>
Hic vir, hic est, tibi quem promitti saepius audis,<br/>
Augustus Caesar, Divi genus, aurea condet<br/>
saecula qui rursus Latio regnata per arva<br/>
Saturno quondam, super et Garamantas et Indos<br/>
proferet imperium: iacet extra sidera tellus,<br/>
extra anni solisque vias, ubi caelifer Atlas<br/>
axem umero torquet stellis ardentibus aptum.<br/>
Huius in adventum iam nunc et Caspia regna<br/>
responsis horrent divom et Maeotia tellus,<br/>
et septemgemini turbant trepida ostia Nili.<br/>
Nec vero Alcides tantum telluris obivit,<br/>
fixerit aeripedem cervam licet, aut Erymanthi<br/>
pacarit nemora, et Lernam tremefecerit arcu;<br/>
nec, qui pampineis victor iuga flectit habenis,<br/>
Liber, agens celso Nysae de vertice tigres.<br/>
aut dubitamus adhuc virtute extendere vires,<br/>
aut metus Ausonia prohibet consistere terra?<br/>
'Quis procul ille autem ramis insignis olivae<br/>
sacra ferens? Nosco crines incanaque menta<br/>
regis Romani, primus qui legibus urbem<br/>
fundabit, Curibus parvis et paupere terra<br/>
missus in imperium magnum. Cui deinde subibit,<br/>
otia qui rumpet patriae residesque movebit<br/>
Tullus in arma viros et iam desueta triumphis<br/>
agmina. Quem iuxta sequitur iactantior Ancus,<br/>
nunc quoque iam nimium gaudens popularibus auris.<br/>
Vis et Tarquinios reges, animamque superbam<br/>
ultoris Bruti, fascesque videre receptos?<br/>
Consulis imperium hic primus saevasque secures<br/>
accipiet, natosque pater nova bella moventes<br/>
ad poenam pulchra pro libertate vocabit.<br/>
Infelix, utcumque ferent ea facta minores,<br/>
vincet amor patriae laudumque immensa cupido.<br/>
Quin Decios Drusosque procul saevumque securi<br/>
aspice Torquatum et referentem signa Camillum.<br/>
Illae autem, paribus quas fulgere cernis in armis,<br/>
concordes animae nunc et dum nocte premuntur,<br/>
heu quantum inter se bellum, si lumina vitae<br/>
attigerint, quantas acies stragemque ciebunt!<br/>
Aggeribus socer Alpinis atque arce Monoeci<br/>
descendens, gener adversis instructus Eois.<br/>
Ne, pueri, ne tanta animis adsuescite bella,<br/>
neu patriae validas in viscera vertite vires;<br/>
tuque prior, tu parce, genus qui ducis Olympo,<br/>
proice tela manu, sanguis meus!—-<br/>
'Ille triumphata Capitolia ad alta Corintho<br/>
victor aget currum, caesis insignis Achivis.<br/>
Eruet ille Argos Agamemnoniasque Mycenas,<br/>
ipsumque Aeaciden, genus armipotentis Achilli,<br/>
ultus avos Troiae, templa et temerata Minervae.<br/>
Quis te, magne Cato, tacitum, aut te, Cosse, relinquat?<br/>
Quis Gracchi genus, aut geminos, duo fulmina belli,<br/>
Scipiadas, cladem Libyae, parvoque potentem<br/>
Fabricium vel te sulco Serrane, serentem?<br/>
quo fessum rapitis, Fabii? Tu Maxumus ille es,<br/>
unus qui nobis cunctando restituis rem.<br/>
Excudent alii spirantia mollius aera,<br/>
credo equidem, vivos ducent de marmore voltus,<br/>
orabunt causas melius, caelique meatus<br/>
describent radio, et surgentia sidera dicent:<br/>
tu regere imperio populos, Romane, memento;<br/>
hae tibi erunt artes; pacisque imponere morem,<br/>
parcere subiectis, et debellare superbos.'<br/></p>
<p>Sic pater Anchises, atque haec mirantibus addit:<br/>
'Aspice, ut insignis spoliis Marcellus opimis<br/>
ingreditur, victorque viros supereminet omnes!<br/>
Hic rem Romanam, magno turbante tumultu,<br/>
sistet, eques sternet Poenos Gallumque rebellem,<br/>
tertiaque arma patri suspendet capta Quirino.'<br/>
Atque hic Aeneas; una namque ire videbat<br/>
egregium forma iuvenem et fulgentibus armis,<br/>
sed frons laeta parum, et deiecto lumina voltu:<br/>
'Quis, pater, ille, virum qui sic comitatur euntem?<br/>
Filius, anne aliquis magna de stirpe nepotum?<br/>
Quis strepitus circa comitum! Quantum instar in ipso!<br/>
Sed nox atra caput tristi circumvolat umbra.'<br/>
Tum pater Anchises, lacrimis ingressus obortis:<br/>
'O gnate, ingentem luctum ne quaere tuorum;<br/>
ostendent terris hunc tantum fata, neque ultra<br/>
esse sinent. Nimium vobis Romana propago<br/>
visa potens, Superi, propria haec si dona fuissent.<br/>
Quantos ille virum magnam Mavortis ad urbem<br/>
campus aget gemitus, vel quae, liberine, videbis<br/>
funera, cum tumulum praeterlabere recentem!<br/>
Nec puer Iliaca quisquam de gente Latinos<br/>
in tantum spe tollet avos, nec Romula quondam<br/>
ullo se tantum tellus iactabit alumno.<br/>
Heu pietas, heu prisca fides, invictaque bello<br/>
dextera! Non illi se quisquam impune tulisset<br/>
obvius armato, seu cum pedes iret in hostem,<br/>
seu spumantis equi foderet calcaribus armos.<br/>
Heu, miserande puer, si qua fata aspera rumpas,<br/>
tu Marcellus eris. Manibus date lilia plenis,<br/>
purpureos spargam flores, animamque nepotis<br/>
his saltem adcumulem donis, et fungar inani<br/>
munere'—-Sic tota passim regione vagantur<br/>
aeris in campis latis, atque omnia lustrant.<br/>
Quae postquam Anchises natum per singula duxit,<br/>
incenditque animum famae venientis amore,<br/>
exin bella viro memorat quae deinde gerenda,<br/>
Laurentisque docet populos urbemque Latini,<br/>
et quo quemque modo fugiatque feratque laborem.<br/></p>
<p>Sunt geminae Somni portae, quarum altera fertur<br/>
cornea, qua veris facilis datur exitus umbris;<br/>
altera candenti perfecta nitens elephanto,<br/>
sed falsa ad caelum mittunt insomnia Manes.<br/>
His ubi tum natum Anchises unaque Sibyllam<br/>
prosequitur dictis, portaque emittit eburna,<br/>
ille viam secat ad naves sociosque revisit:<br/>
tum se ad Caietae recto fert litore portum.<br/>
[Ancora de prora iacitur, stant litore puppes.]<br/></p>
<p><br/>
<br/>
<br/>
<a id="liber07"/></p>
<h1 id="pgepubid00018">PUBLI VERGILI MARONIS<br/></h1>
<h2 id="pgepubid00019">AENEIDOS<br/></h2>
<h3 id="pgepubid00020">LIBER VII<br/></h3>
<p>TU quoque litoribus nostris, Aeneia nutrix,<br/>
aeternam moriens famam, Caieta, dedisti;<br/>
et nunc servat honos sedem tuus ossaque nomen<br/>
Hesperia in magna, siqua est ea gloria, signat.<br/>
At pius exsequiis Aeneas rite solutis,<br/>
aggere composito tumuli, postquam alta quierunt<br/>
aequora, tendit iter velis portumque relinquit.<br/>
Adspirant aurae in noctem nec candida cursus<br/>
Luna negat, splendet tremulo sub lumine pontus.<br/>
Proxima Circaeae raduntur litora terrae,<br/>
dives inaccessos ubi Solis filia lucos<br/>
adsiduo resonat cantu tectisque superbis<br/>
urit odoratam nocturna in lumina cedrum,<br/>
arguto tenuis percurrens pectine telas.<br/>
Hinc exaudiri gemitus iraeque leonum<br/>
vincla recusantum et sera sub nocte rudentum,<br/>
saetigerique sues atque in praesaepibus ursi<br/>
saevire ac formae magnorum ululare luporum,<br/>
quos hominum ex facie dea saeva potentibus herbis<br/>
induerat Circe in voltus ac terga ferarum.<br/>
Quae ne monstra pii paterentur talia Troes<br/>
delati in portus neu litora dira subirent,<br/>
Neptunus ventis implevit vela secundis<br/>
atque fugam dedit et praeter vada fervida vexit.<br/></p>
<p>Iamque rubescebat radiis mare et aethere ab alto<br/>
Aurora in roseis fulgebat lutea bigis:<br/>
cum venti posuere omnisque repente resedit<br/>
flatus et in lento luctantur marmore tonsae.<br/>
Atque hic Aeneas ingentem ex aequore lucum<br/>
prospicit. Hunc inter fluvio Tiberinus amoeno.<br/>
verticibus rapidis et multa flavus arena<br/>
in mare prorumpit. Variae circumque supraque<br/>
adsuetae ripis volucres et fluminis alveo<br/>
aethera mulcebant cantu lucoque volabant.<br/>
flectere iter sociis terraeque advertere proras<br/>
imperat et laetus fluvio succedit opaco.<br/></p>
<p>Nunc age, qui reges, Erato, quae tempora rerum,<br/>
quis Latio antiquo fuerit status, advena classem<br/>
cum primum Ausoniis exercitus appulit oris,<br/>
expediam et primae revocabo exordia pugnae.<br/>
tu vatem, tu, diva, mone. Dicam horrida bella,<br/>
dicam acies actosque animis in funera reges<br/>
Tyrrhenamque manum totamque sub arma coactam<br/>
Hesperiam. Maior rerum mihi nascitur ordo,<br/>
maius opus moveo. Rex arva Latinus et urbes<br/>
iam senior longa placidas in pace regebat.<br/>
Hunc Fauno et nympha genitum Laurente Marica<br/>
accipimus, Fauno Picus pater isque parentem<br/>
te, Saturne, refert, tu sanguinis ultimus auctor.<br/>
filius huic fato divom prolesque virilis<br/>
nulla fuit primaque oriens erepta iuventa est.<br/>
Sola domum et tantas servabat filia sedes,<br/>
iam matura viro, iam plenis nubilis annis.<br/>
Multi illam magno e Latio totaque petebant<br/>
Ausonia. Petit ante alios pulcherrimus omnis<br/>
Turnus, avis atavisque potens, quem regia coniunx<br/>
adiungi generum miro properabat amore;<br/>
sed variis portenta deum terroribus obstant.<br/>
Laurus erat tecti medio in penetralibus altis,<br/>
sacra comam multosque metu servata per annos,<br/>
quam pater inventam, primas cum conderet arces,<br/>
ipse ferebatur Phoebo sacrasse Latinus<br/>
Laurentisque ab ea nomen posuisse colonis.<br/>
Huius apes summum densae (mirabile dictu),<br/>
stridore ingenti liquidum trans aethera vectae,<br/>
obsedere apicem, ex pedibus per mutua nexis<br/>
examen subitum ramo frondente pependit.<br/>
Continuo vates: 'Externum cernimus,' inquit,<br/>
'adventare virum et partis petere agmen easdem<br/>
partibus ex isdem et summa dominarier arce.'<br/>
Praeterea, castis adolet dum altaria taedis<br/>
et iuxta genitorem adstat Lavinia virgo,<br/>
visa (nefas) longis comprendere crinibus ignem,<br/>
[atque omnem ornatum flamma crepitante cremari]<br/>
regalisque accensa comas, accensa coronam<br/>
insignem gemmis, tum fumida lumine fulvo<br/>
involvi ac totis Volcanum spargere tectis.<br/>
Id vero horrendum ac visu mirabile ferri:<br/>
namque fore inlustrem fama fatisque canebant<br/>
ipsam, sed populo magnum portendere bellum.<br/>
At rex sollicitus monstris oracula Fauni,<br/>
fatidici; genitoris, adit lucosque sub alta<br/>
consulit Albunea, nemorum quae maxima sacro<br/>
fonte sonat saevamque exhalat opaca mephitim.<br/>
Hinc Italae gentes omnisque Oenotria tellus<br/>
in dubiis responsa petunt; huc dona sacerdos<br/>
Cum tulit et caesarum ovium sub nocte silenti<br/>
pellibus incubuit stratis somnosque petivit,<br/>
multa modis simulacra videt volitantia miris<br/>
et varias audit voces fruiturque deorum<br/>
couloquio atque imis Acheronta adfatur Avernis.<br/>
Hic et tum pater ipse petens responsa Latinus<br/>
centum lanigeras mactabat rite bidentis<br/>
atque harum effultus tergo stratisque iacebat<br/>
velleribus: subita ex alto vox reddita luco est:<br/>
'Ne pete conubiis natam sociare Latinis,<br/>
O mea progenies, thalamis neu crede paratis:<br/>
externi venient generi, qui sanguine nostrum<br/>
nomen in astra ferant quorumque a stirpe nepotes<br/>
omnia sub pedibus, qua Sol utrumque recurrens<br/>
aspicit Oceanum, vertique regique videbunt.'<br/>
Haec responsa patris Fauni monitusque silenti<br/>
nocte datos non ipse suo premit ore Latinus,<br/>
sed circum late volitans iam Fama per urbes<br/>
Ausonias tulerat, cum Laomedontia pubes<br/>
gramineo ripae religavit ab aggere classem.<br/></p>
<p>Aeneas primique duces et pulcher Iulus<br/>
corpora sub ramis deponunt arboris altae<br/>
instituuntque dapes et adorea liba per herbam<br/>
subiciunt epulis (sic Iuppiter ipse monebat)<br/>
et Cereale solum pomis agrestibus augent.<br/>
Consumptis hic forte aliis ut vertere morsus<br/>
exiguam in Cererem penuria adegit edendi<br/>
et violare manu malisque audacibus orbem<br/>
fatalis crusti patulis nec parcere quadris:<br/>
'Heus! etiam mensas consumimus,' inquit Iulus,<br/>
nec plura adludens. Ea vox audita laborum<br/>
prima tulit finem, primamque loquentis ab ore<br/>
eripuit pater ac stupefactus numine pressit.<br/>
Continuo: 'Salve fatis mihi debita tellus<br/>
vosque,' ait, 'O fidi Troiae salvete penates:<br/>
hic domus, haec patria est. Genitor mihi talia namque<br/>
(nunc repeto) Anchises fatorum arcana reliquit:<br/>
cum te, nate, fames ignota ad litora vectum<br/>
accisis coget dapibus consumere mensas,<br/>
tum sperare domos defessus ibique memento<br/>
prima locare manu molirique aggere tecta.<br/>
Haec erat illa fames; haec nos suprema manebat,<br/>
exiliis positura modum.<br/>
Quare agite et primo laeti cum lumine solis<br/>
quae loca, quive habeant homines, ubi moenia gentis,<br/>
vestigemus et a portu diversa petamus.<br/>
Nunc pateras libate Iovi precibusque vocate<br/>
Anchisen genitorem, et vina reponite mensis.'<br/>
Sic deinde effatus frondenti tempora ramo<br/>
implicat et geniumque loci primamque deorum<br/>
Tellurem nymphasque et adhuc ignota precatur<br/>
flumina, tum Noctem Noctisque orientia signa<br/>
Idaeumque Iovem Phrygiamque ex ordine matrem<br/>
invocat et duplicis caeloque ereboque parentis.<br/>
Hic pater omnipotens ter caelo clarus ab alto<br/>
intonuit radiisque ardentem lucis et auro<br/>
ipse manu quatiens ostendit ab aethere nubem.<br/>
Diditur hic subito Troiana per agmina rumor<br/>
advenisse diem, quo debita moenia condant.<br/>
Certatim instaurant epulas atque omine magno<br/>
crateras laeti statuunt et vina coronant.<br/></p>
<p>Postera cum prima lustrabat lampade terras<br/>
orta dies, urbem et finis et litora gentis<br/>
diversi explorant: haec fontis stagna Numici,<br/>
hunc Thybrim fluvium, hic fortis habitare Latinos.<br/>
Tum satus Anchisa delectos ordine ab omni<br/>
centum oratores augusta ad moenia regis<br/>
ire iubet, ramis velatos Palladis omnis,<br/>
donaque ferre viro pacemque exposcere Teucris.<br/>
Haud mora, festinant iussi rapidisque feruntur<br/>
passibus. Ipse humili designat moenia fossa<br/>
moliturque locum primasque in litore sedes<br/>
castrorum in morem pinnis atque aggere cingit.<br/>
Iamque iter emensi turris ac tecta Latinorum<br/>
ardua cernebant iuvenes muroque subibant.<br/>
Ante urbem pueri et primaevo flore iuventus<br/>
exercentur equis domitantque in pulvere currus<br/>
aut acris tendunt arcus aut lenta lacertis<br/>
spicula contorquent cursuque ictuque lacessunt:<br/>
cum praevectus equo longaevi regis ad auris<br/>
nuntius ingentis ignota in veste reportat<br/>
advenisse viros. Ille intra tecta vocari<br/>
imperat et solio medius consedit avito.<br/>
Tectum augustum ingens. centum sublime columnis,<br/>
urbe fuit summa, Laurentis regia Pici,<br/>
horrendum silvis et religione parentum.<br/>
Hic sceptra accipere et primos attollere fasces<br/>
regibus omen erat, hoc illis curia templum,<br/>
hae sacris sedes epulis, hic ariete caeso<br/>
perpetuis soliti patres considere mensis.<br/>
Quin etiam veterum effigies ex ordine avorum<br/>
antiqua e cedro, Italusque paterque Sabinus<br/>
vitisator, curvam servans sub imagine falcem,<br/>
Saturnusque senex Ianique bifrontis imago<br/>
vestibulo astabant, aliique ab origine reges<br/>
Martiaque ob patriam pugnando volnera passi.<br/>
Multaque praeterea sacris in postibus arma,<br/>
captivi pendent currus curvaeque secures<br/>
et cristae capitum et portarum ingentia claustra<br/>
spiculaque clipeique ereptaque rostra carinis.<br/>
Ipse Quirinali lituo parvaque sedebat<br/>
succinctus trabea laevaque ancile gerebat<br/>
Picus, equum domitor; quem capta cupidine coniunx<br/>
aurea percussum virga versumque venenis<br/>
fecit avem Circe sparsitque coloribus alas.<br/>
Tali intus templo divom patriaque Latinus<br/>
sede sedens Teucros ad sese in tecta vocavit,<br/>
atque haec ingressis placido prior edidit ore:<br/></p>
<p>'Dicite, Dardanidae (neque enim nescimus et urbem<br/>
et genus, auditique advertitis aequore cursum),<br/>
quid petitis? Quae causa rates aut cuius egentis<br/>
litus ad Ausonium tot per vada caerula vexit?<br/>
Sive errore viae seu tempestatibus acti,<br/>
qualia multa mari nautae patiuntur in alto,<br/>
fluminis intrastis ripas portuque sedetis,<br/>
ne fugite hospitium neve ignorate Latinos<br/>
Saturni gentem, haud vinclo nec legibus aequam,<br/>
sponte sua veterisque dei se more tenentem.<br/>
Atque equidem memini (fama est obscurior annis)<br/>
Auruncos ita ferre senes, his ortus ut agris<br/>
Dardanus Idaeas Phrygiae penetravit ad urbes<br/>
Threiciamque Samum, quae nunc Samothracia fertur.<br/>
Hinc illum, Corythi Tyrrhena ab sede profectum,<br/>
aurea nunc solio stellantis regia caeli<br/>
accipit et numerum divorum altaribus auget.'<br/></p>
<p>Dixerat, et dicta Ilioneus sic voce secutus:<br/>
Rex, genus egregium Fauni, nec fluctibus actos,<br/>
atra subegit hiemps vestris succedere terris<br/>
nec sidus regione viae litusve fefellit:<br/>
consilio hanc omnes animisque volentibus urbem,<br/>
adferimur, pulsi regnis, quae maxima quondam<br/>
extremo veniens Sol aspiciebat Olympo.<br/>
Ab Iove principium generis, Iove Dardana pubes<br/>
gaudet avo, rex ipse Iovis de gente suprema,<br/>
Troius Aeneas, tua nos ad limina misit.<br/>
Quanta per Idaeos saevis effusa Mycenis<br/>
tempestas ierit campos, quibus actus uterque<br/>
Europae atque Asiae fatis concurrerit orbis,<br/>
audiit et siquem tellus extrema refuso<br/>
summovet oceano et siquem extenta plagarum<br/>
quattuor in medio dirimit plaga solis iniqui.<br/>
Diluvio ex illo tot vasta per aequora vecti<br/>
dis sedem exiguam patriis litusque rogamus<br/>
innocuum et cunctis undamque auramque patentem.<br/>
Non erimus regno indecores, nec vestra feretur<br/>
fama levis tantique abolescet gratia facti,<br/>
nec Troiam Ausonios gremio excepisse pigebit.<br/>
Fata per Aeneae iuro dextramque potentem<br/>
sive fide seu quis bello est expertus et armis:<br/>
multi nos populi, multae (ne temne, quod ultro<br/>
praeferimus manibus vittas ac verba precantia)<br/>
et petiere sibi et voluere adiungere gentes;<br/>
sed nos fata deum vestras exquirere terras<br/>
imperiis egere suis. Hinc Dardanus ortus;<br/>
huc repetit iussisque ingentibus urguet Apollo<br/>
Tyrrhenum ad Thybrim et fontis vada sacra Numici.<br/>
Dat tibi praeterea fortunae parva prioris<br/>
munera, reliquias Troia ex ardente receptas.<br/>
Hoc pater Anchises auro libabat ad aras;<br/>
hoc Priami gestamen erat, cum iura vocatis<br/>
more daret populis, sceptrumque sacerque tiaras<br/>
Iliadumque labor vestes.'<br/></p>
<p>Talibus Ilionei dictis defixa Latinus<br/>
obtutu tenet ora soloque immobilis haeret<br/>
intentos volvens oculos. Nec purpura regem<br/>
picta movet nec sceptra movent Priameia tantum,<br/>
quantum in conubio natae thalamoque moratur,<br/>
et veteris Fauni voluit sub pectore sortem,<br/>
hunc illum fatis externa ab sede profectum<br/>
portendi generum paribusque in regna vocari<br/>
auspiciis, huic progeniem virtute futuram<br/>
egregiam et totum quae viribus occupet orbem.<br/>
tandem laetus ait: 'Di nostra incepta secundent<br/>
auguriumque suum; dabitur, Troiane, quod optas,<br/>
mullera nec sperno. Non vobis rege Latino<br/>
divitis uber agri Troiaeve opulentia deerit.<br/>
Ipse modo Aeneas, nostri si tanta cupido est,<br/>
si iungi hospitio properat sociusque vocari,<br/>
adveniat voltus neve exhorrescat amicos:<br/>
illi pacis erit dextram tetigisse tyranni.<br/>
vos contra regi mea nunc mandata referte.<br/>
Est mihi nata, viro gentis quam iungere nostrae<br/>
non patrio ex adyto sortes, non plurima caelo<br/>
monstra sinunt: generos externis adfore ab oris,<br/>
hoc Latio restare canunt, qui sanguine nostrum<br/>
nomen in astra ferant. Hunc illum poscere fata<br/>
et reor et, siquid veri mens augurat, opto.'<br/>
haec effatus equos numero pater eligit omni<br/>
(stabant ter centum nitidi in praesaepibus altis):<br/>
omnibus extemplo Teucris iubet ordine duci<br/>
instratos ostro alipedes pictisque tapetis;<br/>
aurea pectoribus demissa monilia pendent,<br/>
tecti auro fulvum mandunt sub dentibus aurum;<br/>
absenti Aeneae currunt geminosque iugalis<br/>
semine ab aetherio, spirantis naribus ignem,<br/>
illorum de gente, patri quos daedala Circe<br/>
supposita de matre nothos furata creavit.<br/>
Talibus Aeneadae donis dictisque Latini<br/>
sublimes in equis redeunt pacemque reportant.<br/></p>
<p>Ecce autem Inachiis sese referebat ab Argis<br/>
saeva Iovis coniunx aurasque invecta tenebat,<br/>
et laetum Aenean classemque ex aethere longe<br/>
Dardaniam Siculo prospexit ab usque Pachyno.<br/>
moliri iam tecta videt, iam fidere terrae,<br/>
deseruisse rates: stetit acri fixa dolore.<br/>
Tum quassans caput haec effundit pectore dicta:<br/>
'Heu stirpem invisam et fatis contraria nostris<br/>
fata Phrygum! Num Sigeis occumbere campis,<br/>
num capti potuere capi, num incensa cremavit<br/>
Troia viros? Medias acies mediosque per ignis<br/>
invenere viam. At, credo, mea numina tandem<br/>
fessa iacent odiis aut exsaturata quievi.<br/>
Quin etiam patria excussos infesta per undas<br/>
ausa sequi et profugis toto me opponere ponto!<br/>
Absumptae in Teucros vires caelique marisque.<br/>
Quid Syrtes aut Scylla mihi, quid vasta Charybdis<br/>
profuit? Optato conduntur Thybridis alveo,<br/>
securi pelagi atque mei. Mars perdere gentem<br/>
immanem Lapithum valuit, concessit in iras<br/>
ipse deum antiquam genitor Calydona Dianae,<br/>
quod scelus aut Lapithis tantum aut Calydona merentem?<br/>
Ast ego magna Iovis coniunx, nil linquere inausum<br/>
quae potui infelix, quae memet in omnia verti,<br/>
vincor ab Aenea. Quod si mea numina non sunt<br/>
magna satis, dubitem haud equidem implorare quod usquam est:<br/>
flectere si nequeo superos, Acheronta movebo.<br/>
Non dabitur regnis, esto, prohibere Latinis,<br/>
atque immota manet fatis Lavinia coniunx:<br/>
at trahere atque moras tantis licet addere rebus,<br/>
at licet amborum populos exscindere regum.<br/>
Hac gener atque socer coeant mercede suorum:<br/>
sanguine Troiano et Rutulo dotabere, virgo,<br/>
et Bellona manet te pronuba. Nec face tantum<br/>
Cisseis praegnans ignis enixa iugalis<br/>
quin idem Veneri partus suus et Paris alter<br/>
funestaeque iterum recidiva in Pergama taedae.'<br/>
Haec ubi dicta dedit, terras Horrenda petivit:<br/>
luctificam Allecto dirarum ab sede dearum<br/>
infernisque ciet tenebris, cui tristia bella<br/>
iraeque insidiaeque et crimina noxia cordi.<br/>
Odit et ipse pater Pluton, odere sorores<br/>
Tartareae monstrum: tot sese vertit in ora,<br/>
tam saevae facies, tot pullulat atra colubris.<br/>
Quam Iuno his acuit verbis ac talia fatur:<br/>
'Hunc mihi da proprium, virgo sata Nocte, laborem,<br/>
hanc operam, ne noster honos infractave cedat<br/>
fama loco, neu conubiis ambire Latinum<br/>
Aeneadae possint Italosve obsidere finis.<br/>
Tu potes unanimos armare in proelia fratres<br/>
atque odiis versare domos, tu verbera tectis<br/>
funereasque inferre faces, tibi nomina mille,<br/>
mille nocendi artes. Fecundum concute pectus,<br/>
disice compositam pacem, sere crimina belli:<br/>
arma velit poscatque simul rapiatque inventus.'<br/></p>
<p>Exin Gorgoneis Allecto infecta venenis<br/>
principio Latium et Laurentis tecta tyranni<br/>
celsa petit tacitumque obsedit limen Amatae,<br/>
quam super adventu Teucrum Turnique hymenaeis<br/>
femineae ardentem curaeque iraeque coquebant.<br/>
Huic dea caeruleis unum de crinibus anguem<br/>
conicit inque sinum praecordia ad intuma subdit,<br/>
quo furibunda domum monstro permisceat omnem.<br/>
Ille inter vestes et levia pectora lapsus<br/>
volvitur attactu nullo fallitque furentem,<br/>
vipeream inspirans animam: fit tortile collo<br/>
aurum ingens coluber, fit longae taenia vittae<br/>
innectitque comas, et membris lubricus errat.<br/>
Ac dum prima lues udo sublapsa veneno<br/>
pertemptat sensus atque ossibus implicat ignem<br/>
necdum animus toto percepit pectore flammam,<br/>
mollius et solito matrum de more locuta est,<br/>
multa super nata lacrimans Phrygiisque hymenaeis:<br/>
'Exsulibusne datur ducenda Lavinia Teucris,<br/>
O genitor, nec te miseret gnataeque tuique?<br/>
Nec matris miseret, quam primo aquilone relinquet<br/>
perfidus alta petens abducta virgine praedo?<br/>
An non sic Phrygius penetrat Lacedaemona pastor<br/>
Ledaeamque Helenam Troianas vexit ad urbes?<br/>
Quid tua sancta fides, quid cura antiqua tuorum<br/>
et consanguineo totiens data dextera Turno?<br/>
Si gener externa petitur de gente Latinis<br/>
idque sedet Faunique premunt te iussa parentis,<br/>
omnem equidem sceptris terram quae libera nostris<br/>
dissidet, externam reor et sic dicere divos.<br/>
Et Turno, si prima domus repetatur origo,<br/>
Inachus Acrisiusque patres mediaeque Mycenae.'<br/></p>
<p>His ubi nequiquam dictis experta Latinum<br/>
contra stare videt penitusque in viscera lapsum<br/>
serpentis furiale malum totamque pererrat,<br/>
tum vero infelix, ingentibus excita monstris,<br/>
immensam sine more furit lymphata per urbem.<br/>
Ceu quondam torto volitans sub verbere turbo,<br/>
quem pueri magno in gyro vacua atria circum<br/>
intenti ludo exercent; ille actus habena<br/>
curvatis fertur spatiis; stupet inscia supra<br/>
inpubesque manus, mirata volubile buxum;<br/>
dant animos plagae: non cursu segnior illo<br/>
per medias urbes agitur populosque feroces.<br/>
Quin etiam in silvas, simulato numine Bacchi,<br/>
maius adorta nefas maioremque orsa furorem<br/>
evolat et natam frondosis montibus abdit,<br/>
quo thalamum eripiat Teucris taedasque moretur,<br/>
Euhoe Bacche, fremens, solum te virgine dignum<br/>
vociferans, etenim mollis tibi sumere thyrsos,<br/>
te lustrare choro, sacrum tibi pascere crinem.<br/>
Fama volat, furiisque accensas pectore matres<br/>
idem omnis simul ardor agit nova quaerere tecta:<br/>
deseruere domos, ventis dant colla comasque,<br/>
ast aliae tremulis ululatibus aethera complent,<br/>
pampineasque gerunt incinctae pellibus hastas;<br/>
ipsa inter medias flagrantem fervida pinum<br/>
sustinet ac natae Turnique canit hymenaeos,<br/>
sanguineam torquens aciem, torvumque repente<br/>
clamat: 'Io matres, audite, ubi quaeque, Latinae:<br/>
Siqua piis animis manet infelicis Amatae<br/>
gratia, si iuris materni cura remordet,<br/>
solvite crinalis vittas, capite orgia mecum.'<br/>
Talem inter silvas, inter deserta ferarum,<br/>
reginam Allecto stimulis agit undique Bacchi.<br/></p>
<p>Postquam visa satis primos acuisse furores<br/>
consiliumque omnemque domum vertisse Latini,<br/>
protinus hinc fuscis tristis dea tollitur alis<br/>
audacis Rutuli ad muros, quam dicitur urbem<br/>
Acrisioneis Danae fundasse colonis,<br/>
praecipiti delata noto. Locus Ardea quondam<br/>
dictus avis, et nunc magnum manet Ardea nomen,<br/>
sed fortuna fuit; tectis hic Turnus in altis<br/>
iam mediam nigra carpebat nocte quietem.<br/>
Allecto torvam faciem et furialia membra<br/>
exuit, in vultus sese transformat anilis;<br/>
et frontem obscenam rugis arat, induit albos<br/>
cum vitta crinis, tum ramum innectit olivae;<br/>
fit Calybe Iunonis anus templique sacerdos<br/>
et iuveni ante oculos his se cum vocibus offert:<br/>
'Turne, tot incassum fusos patiere labores<br/>
et tua Dardaniis transcribi sceptra colonis?<br/>
Rex tibi coniugium et quaesitas sanguine dotes<br/>
abnegat, externusque in regnum quaeritur heres.<br/>
I nunc, ingratis offer te, inrise, periclis;<br/>
Tyrrhenas, i, sterne acies; tege pace Latinos.<br/>
Haec adeo tibi me, placida cum nocte iaceres,<br/>
ipsa palam fari omnipotens Saturnia iussit.<br/>
Quare age et armari pubem portisque moveri<br/>
laetus in arma para, et Phrygios qui flumine pulchro<br/>
consedere duces pictasque exure carinas.<br/>
Caelestum vis magna iubet. Rex ipse Latinus,<br/>
ni dare coniugium et dicto parere fatetur,<br/>
sentiat et tandem Turnum experiatur in armis.'<br/></p>
<p>Hic iuvenis vatem inridens sic orsa vicissim<br/>
ore refert: 'Classis invectas Thybridis undam<br/>
non, ut rere, meas effugit nuntius auris.<br/>
Ne tantos mihi finge metus; nec regia Iuno<br/>
inmemor est nostri.<br/>
Sed te victa situ verique effeta senectus,<br/>
o mater, curis nequiquam exercet et arma<br/>
regum inter falsa vatem formidine ludit.<br/>
Cura tibi divom effigies et templa tueri:<br/>
bella viri pacemque gerent, quis bella gerenda.'<br/></p>
<p>Talibus Allecto dictis exarsit in iras,<br/>
at iuveni oranti subitus tremor occupat artus,<br/>
deriguere oculi: tot Erinys sibilat hydris<br/>
tantaque se facies aperit; tum flammea torquens<br/>
lumina cunctantem et quaerentem dicere plura<br/>
reppulit et geminos erexit crinibus anguis<br/>
verberaque insonuit rabidoque haec addidit ore:<br/>
'En ego victa situ, quam veri effeta senectus<br/>
arma inter regum falsa formidine ludit.<br/>
Respice ad haec: adsum dirarum ab sede sororum,<br/>
bella manu letumque gero.'<br/>
Sic effata facem iuveni coniecit et atro<br/>
lumine fumantis fixit sub pectore taedas.<br/>
Olli somnum ingens rumpit pavor, ossaque et artus<br/>
perfundit toto proruptus corpore sudor;<br/>
arma amens fremit, arma toro tectisque requirit;<br/>
saevit amor ferri et scelerata insania belli,<br/>
ira super: magno veluti cum flamma sonore<br/>
virgea suggeritur costis undantis aeni<br/>
exsultantque aestu latices, furit intus aquai<br/>
fumidus atque alte spumis exuberat amnis,<br/>
nec iam se capit unda, volat vapor ater ad auras.<br/>
Ergo iter ad regem polluta pace Latinum<br/>
indicit primis iuvenum et iubet arma parari,<br/>
tutari Italiam, detrudere finibus hostem:<br/>
se satis ambobus Teucrisque venire Latinisque.<br/>
Haec ubi dicta dedit divosque in vota vocavit,<br/>
certatim sese Rutuli exhortantur in arma:<br/>
hunc decus egregium formae movet atque iuventae,<br/>
hunc atavi reges, hunc claris dextera factis.<br/></p>
<p>Dum Turnus Rutulos animis audacibus implet,<br/>
Allecto in Teucros Stygiis se concitat alis,<br/>
arte nova speculata locum, quo litore pulcher<br/>
insidiis cursuque feras agitabat Iulus.<br/>
Hic subitam canibus rabiem Cocytia virgo<br/>
obicit et noto naris contingit odore,<br/>
ut cervum ardentes agerent; quae prima laborum<br/>
causa fuit belloque animos accendit agrestis.<br/>
Cervus erat forma praestanti et cornibus ingens,<br/>
Tyrrhidae pueri quem matris ab ubere raptum<br/>
nutribant Tyrrhusque pater, cui regia parent<br/>
armenta et late custodia credita campi.<br/>
Adsuetum imperiis soror omni Silvia cura<br/>
mollibus intexens ornabat cornua sertis<br/>
pectebatque ferum puroque in fonte lavabat.<br/>
Ille, manum patiens mensaeque adsuetus erili,<br/>
errabat silvis rursusque ad limina nota<br/>
ipse domum sera quamvis se nocte ferebat.<br/>
Hunc procul errantem rabidae venantis Iuli<br/>
commovere canes, fluvio cum forte secundo<br/>
deflueret ripaque aestus viridante levaret.<br/>
Ipse etiam, eximiae laudis succensus amore,<br/>
Ascanius curvo direxit spicula cornu;<br/>
nec dextrae erranti deus afuit, actaque multo<br/>
perque uterum sonitu perque ilia venit harundo.<br/>
Saucius at quadrupes nota intra tecta refugit<br/>
successitque gemens stabulis questuque cruentus<br/>
atque imploranti similis tectum omne replebat.<br/>
Silvia prima soror, palmis percussa lacertos,<br/>
auxilium vocat et duros conclamat agrestis.<br/>
Olli, pestis enim tacitis latet aspera silvis,<br/>
inprovisi adsunt, hic torre armatus obusto,<br/>
stipitis hic gravidi nodis: quod cuique repertum<br/>
rimanti, telum ira facit. Vocat agmina Tyrrhus,<br/>
quadrifidam quercum cuneis ut forte coactis<br/>
scindebat, rapta spirans immane securi.<br/>
At saeva e speculis tempus dea nacta nocendi<br/>
ardua tecta petit stabuli et de culmine summo<br/>
pastorale canit signum cornuque recurvo<br/>
Tartaream intendit vocem, qua protinus omne<br/>
contremuit nemus et silvae insonuere profundae;<br/>
audiit et Triviae longe lacus, audiit amnis<br/>
sulfurea Nar albus aqua fontesque Velini,<br/>
et trepidae matres pressere ad pectora natos.<br/>
Tum vero ad vocem celeres, qua bucina signum<br/>
dira dedit, raptis concurrunt undique telis<br/>
indomiti agricolae; nec non et Troia pubes<br/>
Ascanio auxilium castris effundit apertis.<br/>
Direxere acies. Non iam certamine agresti,<br/>
stipitibus duris agitur sudibusve praeustis,<br/>
sed ferro ancipiti decernunt atraque late<br/>
horrescit strictis seges ensibus aeraque fulgent<br/>
sole lacessita et lucem sub nubila iactant:<br/>
fluctus uti primo coepit cum albescere vento,<br/>
paulatim sese tollit mare et altius undas<br/>
erigit, inde imo consurgit ad aethera fundo.<br/>
Hic iuvenis primam ante aciem stridente sagitta,<br/>
natorum Tyrrhi fuerat qui maximus, Almo,<br/>
sternitur; haesit enim sub gutture volnus et udae<br/>
vocis iter tenuemque inclusit sanguine vitam.<br/>
Corpora multa virum circa seniorque Galaesus,<br/>
dum paci medium se offert, iustissimus unus<br/>
qui fuit Ausoniisque olim ditissimus arvis:<br/>
quinque greges illi balantum, quina redibant<br/>
armenta, et terram centum vertebat aratris.<br/></p>
<p>Atque ea per campos aequo dum Marte geruntur,<br/>
promissi dea facta potens, ubi sanguine bellum<br/>
imbuit et primae commisit funera pugnae,<br/>
deserit Hesperiam et caeli convexa per auras<br/>
Iunonem victrix adfatur voce superba:<br/>
'En, perfecta tibi bello discordia tristi:<br/>
dic in amicitiam coeant et foedera iungant.<br/>
Quando quidem Ausonio respersi sanguine Teucros,<br/>
hoc etiam his addam, tua si mihi certa voluntas:<br/>
finitimas in bella feram rumoribus urbes<br/>
accendamque animos insani Martis amore,<br/>
undique ut auxilio veniunt; spargam arma per agros.'<br/>
Tum contra Iuno; 'Terrorum et fraudis abunde est;<br/>
stant belli causae, pugnatur comminus armis,<br/>
quae fors prima dedit sanguis novus imbuit arma.<br/>
Talia coniugia et talis celebrent hymenaeos<br/>
egregium Veneris genus et rex ipse Latinus.<br/>
Te super aetherias errare licentius auras<br/>
haud pater ille velit, summi regnator Olympi:<br/>
cede locis; ego, siqua super fortuna laborum est,<br/>
ipsa regam.' Talis dederat Saturnia voces.<br/>
Illa autem attollit stridentis anguibus alas<br/>
Cocytique petit sedem, supera ardua linquens.<br/>
Est locus Italiae medio sub montibus altis,<br/>
nobilis et fama multis memoratus in oris,<br/>
Amsancti valles: densis hunc frondibus atrum<br/>
urguet utrimque latus nemoris, medioque fragosus<br/>
dat sonitum saxis et torto vertice torrens.<br/>
Hic specus horrendum et saevi spiracula Ditis<br/>
monstrantur, ruptoque ingens Acheronte vorago<br/>
pestiferas aperit fauces, quis condita Erinys,<br/>
invisum numen, terras caelumque levabat.<br/></p>
<p>Nec minus interea extremam Saturnia bello<br/>
imponit regina manum. Ruit omnis in urbem<br/>
pastorum ex acie numerus caesosque reportant<br/>
Almonem puerum foedatique ora Galaesi<br/>
implorantque deos obtestanturque Latinum.<br/>
Turnus adest medioque in crimine caedis et igni<br/>
terrorem ingeminat: Teucros in regna vocari,<br/>
stirpem admisceri Phrygiam, se limine pelli.<br/>
Tum quorum attonitae Baccho nemora avia matres<br/>
insultant thiasis (neque enim leve nomen Amatae),<br/>
undique collecti coeunt Martemque fatigant.<br/>
Ilicet infandum cuncti contra omina bellum,<br/>
contra fata deum perverso numine poscunt,<br/>
certatim regis circumstant tecta Latini.<br/>
Ille velut pelagi rupes immota resistit,<br/>
ut pelagi rupes magno veniente fragore,<br/>
quae sese multis circum latrantibus undis<br/>
mole tenet; scopuli nequiquam et spumea circum<br/>
saxa fremunt laterique inlisa refunditur alga.<br/>
Verum ubi nulla datur caecum exsuperare potestas<br/>
consilium et saevae nutu Iunonis eunt res,<br/>
multa deos aurasque pater testatus inanis:<br/>
'Frangimur heu fatis,' inquit, 'ferimurque procella!<br/>
Ipsi has sacrilego pendetis sanguine poenas,<br/>
O miseri. Te, Turne, nefas, te triste manebit<br/>
supplicium, votisque deos venerabere seris.<br/>
Nam mihi parta quies, omnisque in limine portus;<br/>
funere felici spolior.' Nec plura locutus<br/>
saepsit se tectis rerumque reliquit habenas.<br/>
Mos erat Hesperio in Latio, quem protinus urbes<br/>
Albanae coluere sacrum nunc maxima rerum<br/>
Roma colit, cum prima movent in proelia Martem,<br/>
sive Getis inferre manu lacrimabile bellum<br/>
Hyrcanisve Arabisve parant seu tendere ad Indos<br/>
Auroramque sequi Parthosque reposcere signa.<br/>
Sunt geminae belli portae (sic nomine dicunt)<br/>
religione sacrae et saevi formidine Martis;<br/>
centum aerei claudunt vectes aeternaque ferri<br/>
robora, nec custos absistit limine Ianus:<br/>
has, ubi certa sedet patribus sententia pugnae,<br/>
ipse Quirinali trabea cinctuque Gabino<br/>
insignis reserat stridentia limina consul,<br/>
ipse vocat pugnas; sequitur tum cetera pubes,<br/>
aereaque adsensu conspirant cornua rauco.<br/>
Hoc et tum Aeneadis indicere bella Latinus<br/>
more iubebatur tristisque recludere portas.<br/>
Abstinuit tactu pater aversusque refugit<br/>
foeda ministeria et caecis se condidit umbris.<br/>
Tum regina deum caelo delapsa morantis<br/>
impulit ipsa manu portas, et cardine verso<br/>
belli ferratos rumpit Saturnia postes.<br/>
Ardet inexcita Ausonia atque immobilis ante;<br/>
Pars pedes ire parat campis, pars arduus altis<br/>
pulverulentus equis furit; omnes arma requirunt.<br/>
Pars levis clipeos et spicula lucida tergent<br/>
arvina pingui subiguntque in cote secures;<br/>
signaque ferre iuvat sonitusque audire tubarum.<br/>
Quinque adeo magnae positis incudibus urbes<br/>
tela novant, Atina potens Tiburque superbum,<br/>
Ardea Crustumerique et turrigerae Antemnae.<br/>
Tegmina tuta cavant capitum flectuntque salignas<br/>
umbonum cratis; alii thoracas aenos<br/>
aut levis ocreas lento ducunt argento;<br/>
vomeris huc et falcis honos, huc omnis aratri<br/>
cessit amor; recoquunt patrios fornacibus enses.<br/>
Classica iamque sonant; it bello tessera signum.<br/>
Hic galeam tectis trepidus rapit, ille frementis<br/>
ad iuga cogit equos clipeumque auroque trilicem<br/>
loricam induitur fidoque accingitur ense.<br/></p>
<p>Pandite nunc Helicona, deae, cantusque movete,<br/>
qui bello exciti reges, quae quemque secutae<br/>
complerint campos acies, quibus Itala iam tum<br/>
floruerit terra alma viris, quibus arserit armis.<br/>
Et meministis enim, divae, et memorare potestis:<br/>
ad nos vix tenuis famae perlabitur aura.<br/></p>
<p>Primus init bellum Tyrrhenis asper ab oris<br/>
contemptor divom Mezentius agminaque armat.<br/>
Filius huic iuxta Lausus, quo pulchrior alter<br/>
non fuit excepto Laurentis corpore Turni,<br/>
Lausus, equum domitor debellatorque ferarum,<br/>
ducit Agyllina nequiquam ex urbe secutos<br/>
mille viros, dignus, patriis qui laetior esset<br/>
imperiis et cui pater haud Mezentius esset.<br/></p>
<p>Post hos insignem palma per gramina currum<br/>
victoresque ostentat equos satus Hercule pulchro<br/>
pulcher Aventinus, clipeoque insigne paternum<br/>
centum angues cinctamque gerit serpentibus hydram;<br/>
collis Aventini silva quem Rhea sacerdos<br/>
furtivum partu sub luminis edidit oras,<br/>
mixta deo mulier, postquam Laurentia victor<br/>
Geryone extincto Tirynthius attigit arva<br/>
Tyrrhenoque boves in flumine lavit Hiberas.<br/>
Pila manu saevosque gerunt in bella dolones<br/>
et tereti pugnant mucrone veruque Sabello.<br/>
Ipse pedes, tegumen torquens immane leonis,<br/>
terribili impexum saetacum dentibus albis<br/>
indutus capiti, sic regia tecta subibat,<br/>
horridus, Herculeoque umeros innexus amictu.<br/></p>
<p>Tum gemini fratres Tiburtia moenia linquunt,<br/>
fratris Tiburti dictam cognomine gentem,<br/>
Catillusque acerque Coras, Argiva iuventus,<br/>
et primam ante aciem densa inter tela feruntur:<br/>
ceu duo nubigenae cum vertice montis ab alto<br/>
descendunt centauri, Homolen Othrymque nivalem<br/>
linquentes cursu rapido; dat euntibus ingens<br/>
silva locum et magno cedunt virgulta fragore.<br/></p>
<p>Nec Praenestinae fundator defuit urbis,<br/>
Volcano genitum pecora inter agrestia regem<br/>
inventumque focis omnis quem credidit aetas<br/>
Caeculus. Hunc late legio comitatur agrestis:<br/>
quique altum Praeneste viri quique arva Gabinae<br/>
Iunonis gelidumque Anienem et roscida rivis<br/>
Hernica saxa colunt, quos dives Anagnia pascit,<br/>
quos, Amasene pater. Non illis omnibus arma,<br/>
nec clipei currusve sonant: pars maxima glandes<br/>
liventis plumbi spargit, pars spicula gestat<br/>
bina manu, fulvosque lupi de pelle galeros<br/>
tegmen habent capiti, vestigia nuda sinistri<br/>
instituere pedis, crudus tegit altera pero.<br/></p>
<p>At Messapus, equum domitor, Neptunia proles,<br/>
quem neque fas igni cuiquam nec sternere ferro,<br/>
iam pridem resides populos desuetaque bello<br/>
agmina in arma vocat subito ferrumque retractat.<br/>
Hi Fescenninas acies Aequosque Faliscos.<br/>
Hi Soractis habent arces Flaviniaque arva<br/>
et Cimini cum monte lacum lucosque Capenos.<br/>
Ibant aequati numero regemque canebant,<br/>
ceu quondam nivei liquida inter nubila cycni,<br/>
cum sese e pastu referunt et longa canoros<br/>
dant per colla modos, sonat amnis et Asia longe<br/>
pulsa palus.<br/>
Nec quisquam aeratas acies ex agmine tanto<br/>
misceri putet, aeriam sed gorgite ab alto<br/>
urgueri volucrum raucarum ad litora nubem.<br/></p>
<p>Ecce Sabinorum prisco de sanguine magnum<br/>
agmen agens Clausus magnique ipse agminis instar,<br/>
Claudia nunc a quo diffunditur et tribus et gens<br/>
per Latium, postquam in partem data Roma Sabinis.<br/>
Una ingens Amiterna cohors priscique Quirites,<br/>
Ereti manus omnis oliviferaeque Mutuscae;<br/>
qui Nomentum urbem, qui Rosea rura Velini,<br/>
qui Tetricae horrentis rupes montemque Severum<br/>
Casperiamque colunt Forulosque et flumen Himellae,<br/>
qui Tiberim Fabarimque bibunt, quos frigida misit<br/>
Nursia, et Hortinae classes populique Latini,<br/>
quosque secans infaustum interluit Allia nomen:<br/>
quam multi Libyco volvuntur marmore fluctus<br/>
saevus ubi Orion hibernis conditur undis;<br/>
vel cum sole novo densae torrentur aristae<br/>
aut Hermi campo aut Lyciae flaventibus arvis.<br/>
Scuta sonant pulsuque pedum conterrita tellus.<br/></p>
<p>Hinc Agamemnonius, Troiani nominis hostis,<br/>
curru iungit Halaesus equos Turnoque ferocis<br/>
mille rapit populos, vertunt felicia Baccho<br/>
Massica qui rastris et quos de collibus altis<br/>
Aurunci misere patres, Sidicinaque iuxta<br/>
aequora quique Cales linquunt, amnisque vadosi<br/>
accola Volturni, pariterque Saticulus asper<br/>
Oscorumque manus. Teretes sunt aclydes illis<br/>
tela, sed haec lento mos est aptare flagello;<br/>
laevas caetra tegit, falcati comminus enses.<br/></p>
<p>Nec tu carminibus nostris indictus abibis,<br/>
Oebale, quem generasse Telon Sebethide nympha<br/>
fertur, Teleboum Capreas cum regna teneret,<br/>
iam senior; patriis sed non et filius arvis<br/>
contentus late iam tum dicione premebat<br/>
Sarrastis populos et quae rigat aequora Sarnus<br/>
quique Rufras Batulumque tenent atque arva Celemnae<br/>
et quos maliferae despectant moenia Abellae,<br/>
Teutonico ritu soliti torquere cateias,<br/>
tegmina quis capitum raptus de subere cortex,<br/>
aerataeque micant peltae, micat aereus ensis.<br/></p>
<p>Et te montosae misere in proelia Nersae,<br/>
Ufens, insignem fama et felicibus armis;<br/>
horrida praecipue cui gens adsuetaque multo<br/>
venatu nemorum, duris Aequicula glaebis.<br/>
Armati terram exercent, semperque recentis<br/>
convectare iuvat praedas et vivere rapto.<br/></p>
<p>Quin et Marruvia venit de gente sacerdos,<br/>
fronde super galeam et felici comptus oliva.<br/>
Archippi regis missu, fortissimus Umbro,<br/>
vipereo generi et graviter spirantibus hydris<br/>
spargere qui somnos cantuque manuque solebat<br/>
mulcebatque iras et morsus arte levabat.<br/>
Sed non Dardaniae medicari cuspidis ictum<br/>
evaluit, neque eum iuvere in volnera cantus<br/>
somniferi et Marsis quaesitae montibus herbae.<br/>
Te nemus Angitiae, vitrea te Fucinus unda,<br/>
te liquidi flevere lacus.<br/></p>
<p>Ibat et Hippolyti proles pulcherrima bello,<br/>
Virbius, insignem quem mater Aricia misit,<br/>
eductum Egeriae lucis umentia circum<br/>
litora, pinguis ubi et placabilis ara Dianae.<br/>
Namque ferunt fama Hippolytum, postquam arte novercae<br/>
occiderit patriasque explerit sanguine poenas<br/>
turbatis distractus equis, ad sidera rursus<br/>
aetheria et superas caeli venisse sub auras,<br/>
Paeoniis revocatum herbis et amore Dianae.<br/>
Tum pater omnipotens, aliquem indignatus ab umbris<br/>
mortalem infernis ad lumina surgere vitae,<br/>
ipse repertorem medicinae talis et artis<br/>
fulmine Phoebigenam Stygias detrusit ad undas.<br/>
At Trivia Hippolytum secretis alma recondit<br/>
sedibus et nymphae Egeriae nemorique relegat,<br/>
solus ubi in silvis Italis ignobilis aevom<br/>
exigeret versoque ubi nomine Virbius esset.<br/>
Unde etiam templo Triviae lucisque sacratis<br/>
cornipedes arcentur equi, quod litore currum<br/>
et iuvenem monstris pavidi effudere marinis.<br/>
Filius ardentis haud setius aequore campi<br/>
exercebat equos curruque in bella ruebat.<br/></p>
<p>Ipse inter primos praestanti corpore Turnus<br/>
vertitur arma tenens et toto vertice supra est.<br/>
Cui triplici crinita iuba galea alta Chimaeram<br/>
sustinet, Aetnaeos efflantem faucibus ignis:<br/>
tam magis illa fremens et tristibus effera flammis,<br/>
quam magis effuso crudescunt sanguine pugnae.<br/>
At levem clipeum sublatis cornibus Io<br/>
auro insignibat, iam saetis obsita, iam bos<br/>
(argumentum ingens), et custos virginis Argus<br/>
caelataque amnem fundens pater Inachus urna.<br/>
Insequitur nimbus peditum clipeataque totis<br/>
agmina densentur campis, Argivaque pubes<br/>
Auruncaeque manus, Rutuli veteresque Sicani<br/>
et Sacranae acies et picti scuta Labici;<br/>
qui saltus, Tiberine, tuos sacrumque Numici<br/>
litus arant Rutulosque exercent vomere colles<br/>
Circaeumque iugum, quis Iuppiter Anxurus arvis<br/>
praesidet et viridi gaudens Feronia luco;<br/>
qua Saturae iacet atra palus gelidusque per imas<br/>
quaerit iter vallis atque in mare conditur Ufens.<br/></p>
<p>Hos super advenit Volsca de gente Camilla<br/>
agmen agens equitum et florentis aere catervas,<br/>
bellatrix, non illa colo calathisve Minervae<br/>
femineas adsueta manus, sed proelia virgo<br/>
dura pati cursuque pedum praevertere ventos.<br/>
Illa vel intactae segetis per summa volaret<br/>
gramina nec teneras cursu laesisset aristas,<br/>
vel mare per medium fluctu suspensa tumenti<br/>
ferret iter celeris nec tingueret aequore plantas.<br/>
Illam omnis tectis agrisque effusa iuventus<br/>
turbaque miratur matrum et prospectat euntem,<br/>
attonitis inhians animis, ut regius ostro<br/>
velet honos levis umeros, ut fibula crinem<br/>
auro internectat, Lyciam ut gerat ipsa pharetram<br/>
et pastoralem praefixa cuspide myrtum.<br/></p>
<p><br/>
<br/>
<br/>
<a id="liber08"/></p>
</body></html>
